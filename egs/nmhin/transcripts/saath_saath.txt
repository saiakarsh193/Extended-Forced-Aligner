मेरे अब्बा बताया करते थे कि मेरे दादा, जो लाहौर में वक़ालत करते थे, सुबह की सैर के बड़े पाबंद थे। ये बंटवारे से पहले की बात होगी, उन्हीं से ये आदत मेरे वालिद साहब को लगी। अब मैं तो बूढ़ा हो गया हूं लेकिन मुझे धुंधला-धुंधला याद है कि जब हम लोग बंटवारे के बाद दिल्ली में रहने लगे थे, तो हर सुबह आज़ान के बाद अब्बा मुझे, सुबह की सैर पर चलने को कहते थे। नींद की करवटों में मैं रोज़ाना “अब्बा, कल से चलूंगा मैं, पक्का, कल सुबह-सुबह ही उठ जाऊंगा” कहता था। लेकिन मजाल है जो मैंने कभी नौ से पहले बिस्तर छोड़ा हो।

इन बातों को तो ज़माने बीत गए, लेकिन अब, मेरे रिटायरमेंट के बाद, जब मैं सुबह के धुंधलके में, आहिस्ता कदमों से अपने अपार्टमेंट से निकलता हूं तो अब्बा की बड़ी याद आती हैं। याद आती है उनकी नसीहतें, और हां, एक और शख्स है जो बड़ा याद आता है... रेहाना, मेरी बीवी। बहुत अज़ीज़ थी मुझे। मेरे रिटायरमेंट से कुछ साल पहले ही रेहाना इस दुनिया को अलविदा कह गई, हैपीटाइटिस हुआ था उसे।

अकेल सुबह की सैर पर जाते हुए मुझे समझ आया कि ज़िंदगी में हमसफ़र की ज़रूरत सबसे ज़्यादा इसी उम्र में होती है। वो उम्र जब हमारे आसपास की वो दुनिया जिसे हम ज़िंदगीभर की मेहनत के बाद बनाते हैं, हमें खुद घूरने लगती है, जिस्म साथ छोड़ने लगता है, बच्चे झुंझलाने लगते हैं। मेरी भी ये वही उम्र थी... रेहाना बहुत याद आती थी। उसका मुस्कुराता चेहरा, उसकी कलाई का तिल और उसका वो मोटे फ्रेम वाला चश्मा, जिसे हर बार आस्तीन से साफ करने की ज़िम्मेदारी मेरी हुआ करती थी, झगड़े के दौरान भी। झगड़ते वक्त जब हम एक दूसरे पर सख्त जुमले बरसा रहे होते थे वो अचानक अपना चश्मा उतार कर मेरी तरफ बढ़ा देती। लड़ाई उतनी देर के लिए पॉज़ हो जाती। मैं उसका चश्मा अपनी आस्तीन से साफ़ करके उसे वापस करता, जितनी देर ये चलता, झगड़ा थमा रहता। फिर वो चश्मा लगाकर कहती – “हां अब बताओ”

ईमानदारी से कहूं तो, रेहाना के इंतकाल के बाद ही, मैं अपनी बैंक की नौकरी से रिटायरमेंट ले लेना चाहता था। लेकिन मेरे बेटे ज़हीर ने ही मुझे समझाया “अब्बा, मेरे ख्याल से आप फिर सोच लें, ऑफिस आते-जाते रहेंगे तो मन लगा रहेगा” मुझे उसकी बात सही लगी थी।

उस वक्त तो मैंने फैसला बदल दिया था लेकिन कभी ना कभी तो रिटायर होना ही था। जब आखिरकार रिटायर हुआ तो अजीब सा खालीपन ज़िंदगी में महसूस होने लगा।

मैं इसे तन्हाई नहीं कहूंगा.. मैं तन्हा नहीं था। दिल्ली के वसंतकुंज के जिस अपार्टमेंट में मैं रहता था। उसमें मेरा इकलौता बेटा ज़हीर, उसकी पत्नी अलियाना, जो हिंदुस्तानी नहीं थी, रोमानिया की थी, और मेरा पोता अमान, मेरे ही साथ रहते थे। मैं तन्हा नहीं था सभी इर्द-गिर्द तो थे... लेकिन कभी-कभी लगता था कि सभी इर्द-गिर्द हैं, साथ कोई नहीं।

और ऐसे में सहारा था तो बस अपने ख़ानदानी शौक, यानि सैर का।

सोसाइटी से कुछ दूर पर एक बड़ा सा पार्क था। वहां तमाम लोग होते थे, मैं दोनों वक्त वहां जाता था, सुबह और शाम। घर से ज़्यादा वक्त वहीं गुज़रता था। इतना कि, मैं बता सकता था कि पार्क में कितने पेड़ यूकलिप्टिस के हैं, कहां बैठने पर ज़्यादा अच्छी हवा आती है और कौन पार्क में कब आता है। तकरीबन सभी चेहरे जाने पहचाने थे... लेकिन हां, बीते कुछ दिनों से एक नया चेहरा दिखने लगा था। कोई मोहतरमा थीं। उम्र दराज़ ही थी। बालों की सफेदी से अंदाज़ा होता था कि उम्र मुझसे चार-पांच साल कम ही होगी। बीते दो-एक रोज़ से उसी किनारे वाली पीली बेंच पर दिखती थी। एक बार उस तरफ से गुज़रा तो देखा हाथ में एक किताब थी, ऐसे पढ़ रही थी जैसे डूब गई हो उसमे। “आ..अ.. मैं बैठ सकता हूं यहां” मैंने कहा था, तो उसने सर ऊपर उठाया, चश्मे से झांकती दो आंखें मेरी तरफ थीं। “जी?” उसने हैरानी से पूछा, शायद सुन नहीं पाई थी, मैंने दोहराया। “आ..मैंने कहा आपको ऐतराज़ ना हो तो बैठ जाऊं यहां” उसने पार्क की दूसरी बेंच की तरफ नज़र दौड़ाई, हर बेंच पर कोई ना कोई बैठा था। खिसकते हुए बोली – “हां ज़रूर, क्यों नहीं” वो बेंच के एक तरफ होकर वापस किताब पढ़ने लगी और मैं, शायद उसे।

किताब पढ़ते-पढ़ते उसका चेहरा कभी अचानक ग़मज़दा हो जाता, कभी हल्की सी हंसी खिल जाती, कभी भवें हिकारत से भर जातीं, कभी सुकून आ जाता। उसका चेहरे के तास्सुरात किताब के मुताबिक बदल रहे थे। मैं उसे देखता रहा। तकरीबन दो घंटे के बाद उसने किताब बंद करके, बैग में डाली और हल्के से सहारे के साथ उठने की कोशिश की, शायद घुटनों में दर्द था उसके...फिर वो धीरे-धीरे पार्क के मेन गेट की तरफ चली गई।

ये एक दिन बात नहीं थी, इस वाकिये के बाद ऐसा तीन-चार बार हुआ, वो आती उसी पीली बेंच पर बैठकर किताब पढ़ती और फिर वापस चली जाती। मैं पार्क की ठंडी ताज़ी हवा में

होते हुए वो सुकून हासिल नहीं कर पाता था जो किताब पढ़ते हुए उसके चेहरे पर दिखता था।

“सुनिये, आप बुरा ना माने तो.. पूछ सकता हूं आप क्या पढ़ती रहती हैं” एक रोज़ मैंने पूछ ही लिया। वो मुस्कुराई, बोली, “अमृता का नाम सुना है आपने? अमृता प्रीतम..” मैंने ना में सर हिलाया तो बोली, “बहुत खूबसूरत लिखती थी, उन्ही को पढ़ती हूं.. आप…?” - “मैं?” मैंने हैरानी से कहा, नहीं मैं नहीं लिखता। वो ज़ोर से हसी, उनके सवाल का मतलब शायद ये था कि - आप कौन हैं। मैंने शर्मिंदा होते हुए कहा, “यहीं, पास में रहता हूं, लेकिन ज़्यादातर वक्त यहीं गुज़रता हूं, रिटायर्ड बैंक ऑफिसर हूं।” वो मुस्कुरा दी। मैंने ग़ौर किया कि उसके मुस्कुराने से चेहरे की झुर्रियां खिंच आती थी। बहुत गहरी मुस्कुराहट थी उसकी। “घुटनों में तकलीफ रहती है शायद आपके?” मैंने कहा तो वो किताब बंदकर के मेरी तरफ देखकर मुस्कुराई और बोली – “जी, अब इस दर्द ए घुटना ही दर्द हो सकता है, दर्द ए दिल तो होने से रहा” हम दोनों ज़ोर से हसे।

वो शायद हमारी पहली मुकम्मल मुलाकात थी। उस रोज़ के बाद हम एक-दूसरे को जानने लगे। एक ठहरी हुई घड़ी जैसी मेरी ज़िंदगी, फिर से टिक-टिक करने लगी थी। मुझे, वृंदा... हां यही नाम बताया था उसने, और वृंदा को मैं – एक दोस्त की तरह मिल गए थे। पार्क का खालीपन हमारी बातों से भरने लगा था।

हमारी जान-पहचान धीरे-धीरे गहरी हो गई। एक बेतकल्लुफी सी हो गयी थी हमारे बीच, जैसी दोस्तों में होती है। वृंदा के हालात भी मेरे जैसे ही थे, पति के इंतकाल के बाद वो भी ज़िंदगी के आखिरी पड़ाव पर अकेलेपन से जूझ रही थी। हालांकि उसने इस दर्द से लड़ने का तरीका किताबों में ढूंढ लिया था। वो अमृता प्रीतम को पढ़ती थी, उनकी आत्मकथा ‘रसीदी टिकट’ मुझे पढ़कर सुनाती थी। एक बार यूं ही एक पेड़ की टेक लगाए हुए उसने मुझ से कहा– “पता है अमृता इमरोज़ के साथ रहती थीं, लेकिन वो साहिर से भी उतनी ही मुहब्बत करती थीं... ये और बात है कि वो कभी साहिर की हो ना सकी लेकिन..” फिर उठकर बैठी और बोली “आप साहिर को तो जानते हैं ना, साहिर लुधियानवी?” खुशकिस्मती से ये नाम मैंने सुन रखा था, हालांकि कोई तफ्सीली मालूमात नहीं थी। मैंने फिर भी बड़े कॉनफ़िडेंस से हां में सर हिलाया.. जैसे साहिर मेरे चचाज़ात भाई हों। “हां-हां, साहिर को बिल्कुल जानता हूं” वृंदा ने मुझे बताया कि अमृता प्रीतम इमरोज़ की स्कूटर की पिछली सीट पर बैठी हुई,

अपनी उंगली से इमरोज़ की पीठ पर साहिर का नाम लिखती थीं... और भी ना जाने कौन कौन से दिलचस्प क़िस्से थे उसके पास। ये और बात है कि जब वो मुझसे कोई क़िस्सा कहानी सुनाने को कहती तो मेरे पास कुछ नहीं होता, सिवाए इसके कि एक बार बैंक में ऐसा हुआ, वैसा हुआ.. और वो झुंझलाकर कहती, “काम की बात मत कीजिए प्लीज़.. इसके अलावा कुछ बताइये...” आख़िरकार एक बार मैंने खीज कर कहा “अरे तो और क्या बताऊं, मैंने ये किताबें थोड़ी पढ़ीं हैं..” वो मुस्कुराई और बोली, “रेहाना के बारे में और कुछ बताइये, कहां मिले थे और क्या हुआ था उन्हें”

वो सवाल बहुत गहरा था। वृंदा को भी अंदाज़ा नहीं था कि मैं जवाब इतनी तफ्सील से दूंगा। लेकिन मैं बताता रहा और वो सुनती रही। एक-एक बात याद थी मुझे, दिल्ली में हमारी अरेंज मैरेज हुई, पहली बार घूमने मसूरी गए, उसने मुझे तिरछी धारी वाला स्वेटर पहला गिफ्ट दिया और मैंने उसे पायल। मैंने वृंदा को बताया रेहाना ने वो पायल पूरी ज़िंदगी पहनी, बल्कि इंतकाल से दो रोज़ पहले कहा था कि मुझे इस पायल के साथ ही दफनाइयेगा, मैंने रेहाना के होठों पर हाथ रखते हुए कहा था – “कुछ नहीं होगा तुम्हें” मुझे एक-एक बात याद थी रेहाना की, उसके चेहरे की झुर्रियां, माथे की शिकन, कलाई का तिल, बूढ़ी और सख्त हथेलियों की छुअन, जिनसे मौत से कुछ घंटों पहले उसने मेरा चेहरा छुआ था... सब याद था।

“अरे तुम तो रोने लगीं” मैंने वृंदा की तरफ देखते हुए कहा तो वो आंखे पोंछने लगी। हम दोनों को पार्क से निकलते-निकलते देर हो गई। मैं घर पहुंचा तो ज़हीर के चेहरा पर गुस्सा था। शायद अलियाना और ज़हीर मुझे काफी देर से ढूंढ रहे थे।

“अब्बा ये कोई वक्त है घर आने का, ऑफिस से घर आकर बंदा आराम करे या आप को ही ढूंढता फ़िरे” ज़हीर ने भर्राई आवाज़ में कहा तो पीछे से अलियाना भी बोली “वी वर लुकिंग फॉर यू ऑल ओवर, डू यू हैव ऐनी आइडिया हाऊ वरीड वी वर? नॉट फेयर” कहते हुए वो पैर पटककर जाने लगी। जाते-जाते वहां खड़े अमान को भी अपने साथ ले गई जो हैरानी से पूरा तमाशा देख रहा था। अलियाना के जाने के बाद ज़हीर मेरे करीब आया और बोला “अब्बा आपको यूं बिना बताएं नहीं जाना चाहिए था, कहीं जाना ही था तो बता देते, देखिए अलियाना भी परेशान हो गई”

उस रात घर में खामोशी छाई रही। मैं चुपचाप अपने कमरे में लेट गया और तकिया के नीचे रखी एक पायल हाथ में लेकर देखने लगा। रात को करीब दस बजे मेरे कमरे के दरवाज़े पर

आहट हुई। अमान था। उसके हाथ में टार्च थी, वो अक्सर ऐसे ही आता था। रात को जब मम्मी-पापा सो जाते, तो वो टार्च लेकर आता और मेरी रज़ाई के अंदर घुस आता। और फिर हम दोनों टार्च जलाकर फुसफुसाते हुए किसी खूफिया एजेंट की तरह बात करते थे।

रज़ाई के अंदर टार्च जलाकर उसने फुसफुसाते हुए कहा “दादा आप कहां चले गए थे, पापा बहुत नाराज़ थे” मैनें भी वैसे ही जवाब दिया “हां, एक ज़रूरी काम में फंस गया था” फिर मैंने बात बदलते हुए कहा “वो छत वाला घोंसला देखा, अंडो से कबूतर निकल आए क्या?” वो खामोश रहा, फिर बोला “आपको बहुत बुरा लगा होगा ना, पापा ने आपसे ऐसे बात की” एक मासूम के सवाल से रात का सन्नाटा और गहरा गया मगर मैंने कहा, “अरे नहीं बेवकूफ, वो नाराज़ इसलिए हो रहे थे क्योंकि उन्हे फिक्र हो रही थी और फिक्र इसलिए क्योंकि वो प्यार करते हैं मुझसे। समझे”

अमान इस बात को समझा या नहीं पता नही, लेकिन कुछ देर बाद उसके जाने के बाद मेरे ज़हन को एक याद बार-बार छू रही थी। वो अर्से पहले की एक याद। ज़हीर छोटा था तब, स्कूल की छुट्टी के बाद वो घर की बजाए दोस्तों के साथ वीडियो गेम-पार्लर चला गया था। मैं और रेहना उसका इंतज़ार करते रहे, फिर बदहवास होकर स्कूल पहुंचे, यहां-वहां ढूंढा। हमें भी फिक्र हो रही थी, हम भी प्यार करते थे उससे लेकिन जब वो मिला तो उसपर चिल्लाए नहीं, ना डांटा उसे, बस गले से लगा लिया था उसे। औलाद और मां-बाप की मुहब्बत में शायद यही फर्क होता है, ख़ैर

अगली सुबह बहुत खास थी। आज मेरी और वृंदा की दोस्ती और मज़बूत होने वाली थी। मैं पहली बार उसे कॉफी पर ले जाने वाला था। मैंने उस दिन सफेद वाली नहीं, वो डिज़ाइनर वाली सदरी पहनी.. दोनों तरफ के कान के पास जो कुछ बाल थे उन्हें बराबर किया, खुश्बू से खुद को मोअत्तर कर लिया। वो नए-नए इश्क़ जैसा जोश था। इतने दिनों बाद पहली बार लग रहा था कि ज़िंदगी अभी खत्म नहीं हुई। “हैलौ” मैंने कॉफी हाउज़ में फोन किया, “जी.. जी, मैं ही बोल रहा हूं.. अच्छा सुनिये वो एक शुगरफ्री केक भी ऑर्डर किया था, रेडी है? ओके तो मैं जब बोलूंगा तब ले आइयेगा टेबल पर.. और सुनिये उसपर लिखवा दीजिएगा... आ.. .अ.. हां... Cheers to our Friendship!!!”

मैं उस रोज़ बहुत खुश था। पता नहीं असर माहौल का था या वाकई कुछ था मैं रोज़ाना जैसा बूढ़ा महसूस नहीं कर रहा था। चाल में भी फुर्ती थी और मन में बुझा-बुझा नहीं था।

गुनगुनाते हुए मैं कॉफी हाऊस पहुंच गया और रिसर्व वाली टेबल पर वृंदा का इंतज़ार करने लगा।

कत्थई रंग की कुर्सी-मेज़ वाले उस कैफे में मुझे कुछ ही वक्त गुज़रा होगी कि सामने वाले शीशे के दरवाज़े से वृंदा अंदर दाखिल होती हुई दिखी। बहुत खूबसूरत लग रही थी वो। उसने वहीं से मुझे देख लिया और आहिस्ता से हथेली हिलाकर इशारे से हैलो किया। “आज तो बड़े जम रहे हैं आप? कोई खास बात?” उसने मुझे चिढ़ाते हुए कहा तो मैं नई उम्र के लड़कों की तरह झेंप गया। कॉफी हाउस की हवा में कॉफी वाली महक के बीच, आस-पास रखी कुर्सियों पर उठते-बैठते, आते-जाते लोगों का शोर था लेकिन एक किनारे, शीशे से लग कर रखी टेबल के आमने-सामने बैठे थे हम दोनों। वृंदा ने बादामी रंग की साड़ी पहनी थी जो बहुत जंच रही थी उसपर। उसकी ढीली पड़ चुकी खाल, जो गर्दन से लटक रही थी, अच्छी लग रही थी मुझे, उसकी झुर्रियां ऐसे लग रही थी जैसे वक्त ने उसके चेहरे पर साहिर की कोई नज़्म लिख दी हो, उसके मेज़ पर टिके कांपते हुए हाथों के कंपन्न से लग रहा था जैसे कोई संगीत पैदा हो रहा हो.. वो धुंधली आंखों से मुझे देखती रही और मैं उसे... “गुड आफ्टरनून सर, ऑर्डर” वेटर की आवाज़ से हनारा ध्यान टूटा तो मैंने दो कॉफी के लिए कह दिया। कॉफी पीते-पीते हमने तमाम बातें की, घर की, अपने लोगों की, गुज़र चुके लोगों की और अपनी दोस्ती की भी। हमने केक भी काटा और वहां बैठे तमाम लोगों को खिलाया।

वो हमारी दोस्ती का ऑफिशियल दिन था। लेकिन इस दिन के बाद से ही हम लोग एक दूसरे के लिए दोस्त से कुछ ज़्यादा होना शुरु हो गए थे। अब हम बहुत सारा वक्त साथ में गुज़ारने का दिल चाहता। वो मुझे अमृता प्रतीम और साहिर के इश्क की कहानियां पढ़कर सुनाती, और जब उसके चश्मे पर धूल आ जाती तो मुस्कुराकर मेरी तरफ बढ़ा देती। मैं आस्तीन से चश्मा साफ करते हुए महसूस करता जैसे वक्त मुझे कोई सुनी-सुनी सी दास्तां सुना रहा है।

शायद इस उम्र में दोस्तों से ज़्यादा हमसफर की ज़रूरत होती है। हम दोनों भी चाहते थे, एक दूसरे के साथ वक्त बिताना, एक दूसरे का ख्याल रखना, एक दूसरे के बारे में और जानने की कोशिश करना। बची-कुची ज़िंदगी थी हमारी इसे वैसे जीना चाहते थे, जैसे जीने में खुशी मिले।

हम उम्र के जिस पड़ाव में था, वहां सोचने के लिए ज़्यादा वक्त नहीं था। जो करना था आज ही करना था, कल किसने देखा था। और इसीलिए एक शाम मैंने उससे कहा “देखो वृंदा, मैं घुटनों पर तो नहीं बैठ सकता, इसलिए ऐसे पूछ रहा हूं - मेरी हमसफर बनोगी?” वृंदा चश्मे के पीछे से झांकती अपनी धुंधली आंखों से मुझे देखती रही, वो जानती थी कि जो मैं कह रहा था वो आसान नहीं था। मैंने आगे कहा, “तुम चाहो तो मेरी पीठ अपनी उंगलियों से साहिर का नाम भी लिख सकती हो” वो मुस्कुरा दी और फिर उसने अपना कांपता हुआ हाथ उसने मेरे हाथ पर रख दिया।

उसके हाथ की छुअन से बहुत सालों बाद मैंने अपने अंदर एक सिहरन महसूस की थी। हम अपनी खुशियों का फैसला खुद कर रहे थे, लेकिन अक्सर हमारे फैसले हमारे नहीं होते। ये ज़माने के रवायतों के खिलाफ था कि मैं इस उम्र में,वो भी अपनी बीवी के गुज़रने के बाद उस तरह...

मैंने अपनी ख्वाहिश जब बेटे ज़हीर को बताई तो घर में जैसे ज़लज़ला आ गया। समाज, रिश्तेदारी, लोग क्या कहेंगे, और ना जाने कौन-कौन सी दलीलें घर की दीवारों के बीच गूंजने लगीं। घर का हर कोना, हर दीवार मुझे किसी गुनाहगार की तरह घूर रहा था

“लेकिन ये ठीक नहीं है, लोग हसेंगे हम पर अब्बा” ज़हीर चिल्ला रहा था और मैं उसे एकटक देख रहा था “क्या हुआ क्या है आपको, किस बात का बदला ले रहे हैं आप?” फिर और करीब आकर बोला “कहीं आप ये सब इसलिए तो नहीं कर रहे ताकि शर्मिंदगी की चलते हम आपका मकान छोड़कर चलें जाएं” फिर पीछे हटकर बोला “ओह, अब समझा, लेकिन अब्बा आपको ये सब करने की ज़रूरत नहीं, हम खुद ही चलें जाएंगे.. बहुत जल्द” कहकर वो पैर पटकता हुआ अपने कमरे में चला गया।

वो रात मैं भूल नहीं सकता। जितनी लंबी थी उतनी ही काली भी। मैंने तकिया के नीचे से दबी, कागज़ में लिपटी एक पायल निकाली और मेरी आंखों के किनारों से आंसू गिरने लगे। मैं बदुबुदाया, “मुझे माफ कर देना रेहाना, मैंने तुम्हारी आखिरी ख्वाहिश पूरी नहीं की, तुम्हे एक ही पायल पहना कर सुपर्दे खाक किया लेकिन यही तो मेरे जीने का सहारा था” मैं उस पायल को बहुत देर तक, अपनी हथेलियों में लिए रहा।

सुबह साढ़े चार बजे अलार्म की आवाज़ से मैं रोज़ की तरह उठा लेकिन वो आम सुबह नहीं थी। खिड़की से टिककर बाहर देखा तो सूरज निकलने की तैयारी में था, परिंदे चहचहा रहे थे,

सब कुछ नया था, जैसे आज ही बनाया गया हो। जैसे ये एक नई दुनिया का पहला दिन हो और इस पहली सुबह को देखना वाला मैं पहला शख्स।

तकरीबन डेढ़ घंटे के बाद मैं अपने अपार्टमेंट की से निकल रहा था, तो वही टाइम था जब मैं रोज़ाना सैर पर निकलता था, लेकिन आज मेरे हाथ में एक बैग भी था। मैं अपने नए सफर पर निकल चुका था, पार्क के अगले मोड़ पर वृंदा मेरा इंतज़ार कर रही थी। दुनिया आज रोज़ाना से कुछ ज़्यादा खूबसूरत लग रही थी।

सुबह सवा सात बजे जब मैं और वृंदा मसूरी जा रही बस में बैठे, खिड़की से दिल्ली को पीछे छूटते हुए देख रहे थे, तो मैं सोच रहा था कि ज़हीर ने अबतक वो ख़त पढ़ लिया होगा, जिसे मैं टेबल पर छोड़ आया था, जिसमें लिखा था –

ज़हीर बेटा, नहीं, तुम्हे कहीं जाने की ज़रूरत नहीं। मैं ही जा रहा हूं। और हां, तुम्हे किसी को जवाब देने की ज़रूरत नहीं पड़ेगी लेकिन बेटा ये मत भूलना कि जब तुम एक दूसरे मुल्क, मज़हब और तहज़ीब की लड़की से शादी की ख्वाहिश लेकर मेरे पास आए थे, तब इसी तरह के सवाल मेरे सामने भी थे, लोग क्या कहेंगे, दुनिया सवाल करेगी, वगैरह-वगैरह लेकिन मैंने वो किया था जिसमें तुम्हारी खुशी थी। ख़ैर, अफ़सोस ना करना। कभी मन किया तो आ जाऊंगा, अमान से मिलने। खुश रहो

उसी दोपहर, वादियों से घिरे, मसूरी की मॉल रोड पर एक ख़ूबसूरत से कैफे में मैं और वृंदा एक मेज़ के आमने-सामने बैठे थे। वो हमेशा की तरह खूबसूरत लग रही थी और उससे भी ज़्यादा खूबसूरत लग रही थी उसके एक पैर में चमक रही रेहाना की पायल।
