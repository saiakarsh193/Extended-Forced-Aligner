पीली रोशनी में चटकीली साड़ियों के रंग और खिल रहे थे। दुकान में कांच के फ्रेम में लगी साड़ियां रंगीन लहरों सी लग रहीं थी और उनमें जड़े छोटे-छोटे नगों पर जब रौशनी पड़ती तो वो टिमटिमा उठते, जैसे मद्धम-मद्धम मुस्करा रहे हों। मेरे हाथ साड़ी की जरी पर फिर रहे थे और निगाहें बाकियों को टटोल रही थीं। मैंने घड़ी पर निगाह डाली, सात बज रहे थे याने पिछले पौन घंटे से मैं यहीं थी।

“भइया! वो ऊपर से तीसरी वाली साड़ी निकालना ... हाँ ये वाली!”दुकानवाले लड़के से गोल्डन-महरून कॉम्बिनेशन की साड़ी निकालने को कहकर मैं फिर उन्हीं साड़ियों के समंदर में डूबी कि एक आवाज़ कानों में पड़ी, “गुलाबी शिफॉन है क्या, प्लेन में?”

ये ... ये तो विमला आंटी की आवाज़ थी, भारी सी!मैंने गर्दन उचकाकर देखा तो झुके कंधे, हरे रंग के आंचल, और रंगे बालों के अलावा कुछ ना देख पाई और ये काफ़ी था यकीन करने कि वो विमला आंटी नहीं थीं। ज़िंदगी में दो तरह के लोग याद रह जाते हैं, जिनसे आपके संबंध अच्छे हों, या फिर ख़राब। विमला आंटी दूसरे किस्म के लोगों में थीं जिन्हें याद करने से कभी होठों के इर्द-गिर्द चांद नहीं बनता था,कभी कोई याद मन मीठा नहीं करती थी। अगर ऐसा होता तो शायद आज जिसे देखा, उसके पीछे दौड़ पड़ती, जोर से चिल्लाकर पुकारतीया पीछे से जाकर आंखें मूंद लेती, फिर भले ही वो कोई और होतीं। मैं घर चली आई। रास्ते में बर्गर खा लिया था तो भूख जैसा कुछ महसूस नहीं होरहा था। मुंह-हाथ धोकर मैं बिस्तर पर निढाल हो गई। पलकें बोझिल हो रही थीं, छः साल पहले की वो शाम मुझे थपकी देने लगी।मन यादों की सीढ़ी उतरकर शहर के उस मोहल्ले में पंहुच गया जहांबड़े-बड़े खुले घर थे, चौड़ी गलियां थीं और कॉलोनी के बीच में बड़ा सा पार्क। सामने गली मेंअखबार का विज्ञापन वाला पेज थामे मैं अपने लिए एक अदद ठिकाना ढूंढ रही थी।

“मकान नंबर 223, न्यू शाहगंज, आगरा”क्लासिफ़ाइड पन्ने पर छपे पेइंग-गेस्ट के विज्ञापन को पढ़कर मैं सामने एक-मंज़िला मकान पर लगी नेमप्लेट से मिलाने लगी।वहीं गेट पर बैठी चार-पांच ज़रा सी बुज़ुर्ग औरतें मुझे ही देख रहीं थीं।

“जी ये पेपर में आपने एडवर्टीज़मेंट दिया?”मैंने पूछा।

“हाँ मैंने दिया है ...”लगभग सफ़ेद हो चुके बाल, गुजली हुई ऑफ़ व्हाइट रंग की साड़ी और सूने-सपाट माथे वाली आंटी ने कहा। क्या नाम है, कहां की रहने वाली हूँ, पेइंग गेस्ट बनके क्यों रहना चाहती हूँ, पूछने के बाद साड़ी की खोंट से चाभी खोलते हुए वो बोलीं, “स्वाति रूम बाद में देखना पहले शर्तें सुन लो। लेट-नाइट नहीं चलेगा, दोस्त-वोस्त ना आएं औरहां टाइम पर किराया 5 हज़ार!”

“मुझे मंज़ूर है ...” मैंनें हामी भर दी।

पता नहीं उस रोज़ मैं किसे हामी भरकर आई थी?उस 16/18 के कमरे को, अजीबो-गरीब शर्तों को याआने वाले उन दिनों को, जो मेरे लिए सबसे मुश्किलभरे साबित होने

अगली दोपहर मैं आंटी के यहां थी, उनके ड्राइंगरूम में। सामने दीवार पर उनके परिवार की पुरानी तस्वीर लगी थी। आंटी, उनके पति और बेटी की, जिसके बारे में वो बीसवीं बार ज़िक्र करते हुए वो बोलीं, “नीती ने ज़िद की थी.. तब जाकर मैं पेइंग-गेस्ट के लिए राज़ी हुई। वरना अजनबी पर कौन भरोसा करे?क्या जाने किसके मन में चोर बैठा हो?”

थोड़ा अजीब लगा मुझे। माना मैं अजनबी थी, पर मेरे मन में कोई चोर नहीं था। खैर, उनकी बातों को मैंने नज़रअंदाज़ किया और चाभी लेकर कमरे में आ गई। आंटी भी बिजली के बिल, पानी की किल्लत के बारे में बोलती हुई पीछे-पीछे चली आईँ और दरवाज़े पर खड़ी हो गईं। मैं कपड़े निकालकर अलमारी में लगाने लगी, मेरी साड़ियों को लालसाभरी नज़रों से देखते हुए बोलीं “आर्मी में बताए ना तुमने अपने पति ....कहां पर?”

“जी सालभर पहले पोस्टिंग गुलमर्ग में थी ... फिर एक रोज़ ...”मैंने कहा तो वो बीच में बोल पड़ीं, “मेरी नीती के लिए रिश्ता आया था ... लड़का एअरफोर्स में था। मैंने मना कर दिया। आर्मी वालों की पत्नियों की भी कोई लाइफ़ होती है। हंह!”

उनके बात काटने के चक्कर में फिर से मैं उनको ये नहीं बता पाई कि मेरे पति देवेन अब नहीं थे। बॉर्डर पर हुई घुसपैठ को रोकते वक़्त दुश्मनों की एक गोली उसके सीने में आ धंसी थीं। वो बोलती जा रही थीं, मुझे उनकी बातों से चिढ़न होने लगी। ये आर्मी वालों और उनकी पत्नी के बारे में कहने का हक़ किसने दिया उन्हें?हफ़्तेभर में मैंने ये तो समझ लिया था कि पानी कब आता था, लाइट की कटौती कितनी होती थी, आस-पड़ोस में कौन रहता था वगैरह-वगैरह। पर आंटी अभी भी समझ से परे थीं।

“आंटी ... आंटी एक कैंडल मिलेगी क्या?” एक रात बेवक़्त लाइट चली गई तो मैं उनसे मोमबत्ती मांगनेचली आई। उनके यहां बैट्री-लाइट जल रही थी।वो फोन पर बातें कर रही थीं तो मैं दरवाज़े पर खड़ी हो गई, निगाहें सामने ड्रेसिंग-टेबल पर टिका दीं। हैंगर में लगी रंगीन चूड़ियों पर, कोने में खोंसकर रखे बिंदियों के पैकेट पर।

“वो 454 वाली लड़की को देखा है?”फोन रखते हुए उन्होंने पूछा तो मैंने हड़बड़ाकर नहीं में गर्दन हिला दी।

“पिछले महीने पति गुज़रा और आज रंगीन साड़ी पहन कर घूमने गई है ...”

मैंने कहा, “तो ग़लत क्या है?वैसे भी वो उसकी लाइफ़ है जो चाहे ...”

मेरी बात काटते हुए वोअकड़ के बोलीं, “ग़लत नहीं है ये?पति के गुजरने के बाद साज-सिंगार की कौन जरूरत?तुम बताओ हमाए पति गुज़रे तो हमनें त्याग ना किए?”

“तो आप भी पहनिये, रोका किसने है?”मैंने कहा और तेज़ी से अपने कमरे में चली आई। ये ताना, ये समाज का बोझ वो किसी और के सिर मढ़ रही थीं, पर मुझे अच्छा नहीं लगा। मैं भी तो पहनती थी रंगीन कपड़े! तो क्या जब उन्हें मेरे बारे में पता चलेगा तो मुझे भी ऐसे ही कहेंगी? लोग पता नहीं क्यों कहते हैं कि ज़माना बदल रहा है। मेरे हिसाब से तो ज़माना अब भी वहीं था, सालों पीछे, औरतों पर बंदिशें लगाता हुआ।

अगली सुबह मेरी नींद दरवाज़े पर खटखटाहट से टूटी। 8 बज रहे थे, रातभर अजीब सी बेचैनी सिर पर सवार रही थी तो सिर बड़ी तेज़ दुख रहा था। हथेली से सिर दबाते हुए मैंने दरवाज़ा खोला। सामने आंटी की बेटी नीती थी।

“गुडमॉर्निंग! ऑफिस नहीं गईं तुम?” नीती की खुशनुमा मुस्कान देखकर थोड़ा अच्छा लगा। दरवाज़ा उटकाते हुए मैं बाहर आ गई।

“सिर दर्द हो रहा था ... बॉस को टेक्स्ट कर दिया है छुट्टी के लिए”मैंने कहा।

“गुड! आओ चाय पीते हैं ...”वो मुझे अपने साथ डायनिंग टेबल पर ले आई। मैं वहां बैठी थी पर निगाहें सामने रसोई में काम करती आंटी पर ठहर गईं। खासकर उनकी एक कंगन वाली लगभग सूनी कलाई पर। आज उनकी त्योरियां चढ़ी हुईं थी,नाक हल्के-हल्के फूल रही थी, कुछ बुदबुदा भी रहीं थी शायद।

“ज़्यादा चिड़चिड़ी हो गई हैं ना मां?”नीती बोली।मैं मुस्करा दी। क्या इसने आंटी को नोटिस करती मेरी निगाहें पकड़ ली थीं या फिर हो सकता है आंटी ने इसे कल वाली बात बता दी हो।सोचते हुए मैंने कनखियों से नीती को देखा, कितनी शांत, बैलेंस्ड लड़की थी। ज़रूर अपने पापा पर गई होगी आदतों में, आंटी जैसे होती तो शायद ...

तभी आंटी दो कप चाय और नाश्ता लाकर रख गईं। नीती उन्हें पुकारती रह गई, “मां यहां आकर बैठो ना ...” पर उन्होंने नज़रअंदाज़ कर दिया। शायद मेरी वजह से।

वैसे तो आंटी के व्यवहार में कभी मिठास नहीं देखी थी मैंने, पर उस रोज़ के बाद उनका रवैय्या मेरे लिए और अजीब हो गया था। बल्कि उनकीपूरी महिला मंडली का।पक्का जब उन्होंनेमेरे उस रोज़ वाले जवाब के बारे में उन लोगों बताया होगा, तो सुपारी वाली आंटी नें मुंह पर हाथ रखकर‘हे भगवान!’कहा होगा, और मस्से वाली आंटी ने ‘हाय! आग लगे ज़माने को’जैसे जुमले कहे होंगे| मुझे फ़र्क नहीं पड़ता था। अपनी ज़िंदगी में कितनों की बातें सुनी थी। सबने कितना कुछ कहा था। अपनों नें मुंह पर और परायों ने पीठ-पीछे। दिल दुखता था, पर धीरे-धीरे वो दुखन महसूस होनी बंद हो गई ... जैसे कान और दिल दोनों सुन्न हो गए हों। वो तो यहां पर किसी को मालूम नहीं था वरना ये लोग मुझे बक्शते थोड़े? अस्थाई ही सही थोड़ी निश्चिंत थी मैं। सुकून किसी की ज़िंदगी में ज़्यादा देर कहां ठहरता है! वो तो मौक़ा ढूंढ़ता है किसी शरारती बच्चे की तरह कि कब आंख बचे और वो भागे।

एक सुबह जल्दबाज़ी में ऑफिस निकलना, हड़बड़ी में कमरे की लाइट, पंखा, दरवाज़ा सब खुला भूलकर चले आना, मेरी सबसे बड़ी लापरवाहियों में से एक था। उस वक़्त कहां पता था कि दरवाज़े का यूं खुला रह जाना मेरी ज़िंदगी में एक तूफ़ान ले आएगा। दिनभर मेरा मन वहीं कमरे के लाइट, पंखे और खुले दरवाज़े पर लगा था।शाम को जब घर पहुंची तो आंटी की मंडली जमी बैठी थी, रोज़ जैसे। सुपारी वाली आंटी गोल-गोल मुंह घुमाते हुए सुपारी चबा रही थीं, लेकिन निगाहें मुझ पर ठहरी हुई थीं, मेरे सिर के ठीक ऊपर या फिर ठीक नीचे ... सूनी मांग पर। मैं नज़रें फेरते हुए उनके बगल वाली ज़रा सी जगह में से किसी तरह निकली ही थी कि कानों में आवाज़ पड़ी, “आजकल लड़कियां भी ना, मतलब सजना संवरना ना छूटे तो बात छुपा जाओ! हंह!”

मेरे कदम ठिठके।आवाज़ किसकी थी मैं ये समझ नहीं पाई, पर ये कमेंट मेरे लिए था। मैंने पर्स सीने से दबाया और सीधे कमरे में चली आई। दरवाज़ा अब भी खुला था लेकिन लाइट और पंखा बंद। मैंने गुस्से में कमरे के चारों बल्ब जला दिये, पंखा फुल स्पीड पर घुमाया और ख़ुद को शांत करने गटागट पूरा एक जग पानी पी गई। जितना पानी गले से उतर रहा था, उतना ही

आंखें बहा रही थीं। निगाहें देवेन की माला चढ़ी तस्वीर पर थीं। वो मुस्करा रहा था, जैसे कह रहा हो – “डोंट वरी स्वाति सब ठीक है”

इसने देखा होगा ना विमला आंटी को आते हुए। वो कमरे का लाइट-पंखा बंद करने आई होंगी। स्विचबोर्ड के बगल में लगी देवेन की तस्वीर पर उनकी निगाह बाईचांस चली गई होगी। तस्वीर पर लगी माला देखकर वो पक्का समझ गईं होगीं कि मैं भी उनकी तरह... वो लफ़्ज़ जिसे लेने से मेरा मन कतरा रहा था, उसे जी नहीं सकती थी मैं। मैंने कभी ख़ुद को तस्व्वुर भी नहीं किया इन फ़ीके रंगों में, बेस्वाद ज़िंदगी में। शाम से रात होती गई। जाने कितनी देर मैं यूं ही बिस्तर पर पड़ी, रोशनदान से छनकर आती बल्ब की रोशनी देखती रही। थोड़ी देर बाद बाहर से किसी खटर-पटर की आवाज़ आने लगी थी। शायद आंटी भीतर आ चुकी थीं। मैं झटके से उठी और सीधे उनके सामने जाकर खड़ी हो गई।

“आप मेरे कमरे में आईं थी?”मैंने पूछा।

वो मेरी बांधनी साड़ी को निहारते हुए बोलीं, “हां लाइट पंखा चलता छोड़ गई थी तुम। देखा तो बंद करने चली आई। कुछ ग़लत कर दिया क्या?”

जवाब के इंतज़ार में उनकी पैनी नज़रें मुझपर थीं, जैसे कहना चाह रही हों कि मुझे सब पता है, तुम भी तो मुझ जैसी हो ना! फिर क्यों ये रंग-रोगन किया हुआ है ख़ुद पर? सादा ज़िंदगी गले नहीं उतरती क्या तुम्हारे? मैंने सीधे उनकी आंखों में देखते हुए कहा, “ग़लत तो नहीं किया, पर ग़लत कहिएगा मत!”

वो मुस्करा दीं। नहीं ... तिरछी मुस्कान के साथ हल्का सा हंस दी, जैसे किसी झूठे इंसान पर हंसते हैं। झूठी नहीं थी मैं। देवेन का ज़िक्र करते समय हमेशाथाका इस्तेमाल किया था मैंने। काश कि आंटी की बातों को काटकर उनसे कहती देवेन नहीं रहे, अब सिर्फ़ मैं हूँ अकेले,और ज़िंदगी जी रहीहूँ जैसे शादी से पहले जीती थी, जैसे देवेन के साथ जीती थी।रात भर बिस्तर के कोने में बैठी मैं देवेन की तस्वीर देखती रही, सोचती रही कि क्यों आ जाता है ये सवाल हम जैसी औरतों के सामने? हमारे सजने, संवरने, खुश रहने, यहां तक कि ज़िंदगी जीने पर क्यों अंकुश लगा दिया जाता है? अगले कुछ दिन मन और मैं दोनों खामोश रहे, जैसे जिरह करते-करते थक गए हों, जबान दर्द देने लगी हो। लेकिन आंटी नहीं थकी थीं और ना उनकी सहेलियां।वो कोई तीन रोज़ बाद की बात थी। बाहर बारिश हो रही थी तो आंटियां बरामदे में जमीं थी। मैं आंगन में खड़ी गिरती बूंदों को हथेली में भरने लगी। आकाश से गिरती इन बूंदों को छूकर लगता था जैसे देवेन इनमें कहीं शामिल होगा। वो भी तो आसमां के पार रहता था

ना। मैंने मुट्ठीभर पानी यूं ही हवा में उछाला। तभी कानों में एक तंज चुभा, आंटी का ... “बचपना तो देखो ... कि बच्चे भी फ़ेल। मल्लब हद्द है!” उन्होंने कहा तो बाकी हंस पड़ी। मैंने वापस से मुट्ठी में पानी भरा और उन पर उछाला।

“तमीज़ नहीं है तुम्हें? ये लड़कपन अच्छा लगता है क्या?” साड़ी से बूंदे झाड़ते हुए वो गुस्से में बोलीं।

“हां, मुझे तो अच्छा लगता है ये लड़कपन, ये ज़िंदादिली और आप जैसे लोगों के लिए ख़ुद को बदल दूं क्या?” कहकर मैं कमरे में आई और दरवाजा बंद कर दिया। तभी किसी ने धक्का मारा, दरवाज़ा खुल गया ... सामने आंटी खड़ी थीं। आंखों में लाल डोरे और आंसू लिए.. बोलीं, “आप जैसे से मतलब क्या था तुम्हारा?तुम नहीं हो क्या हम जैसी?”साड़ी का सफ़ेद पल्लू दिखाते हुए वो बोलीं, “जान लो, ये सच तुम्हारा भी है”

आंटी बोले जा रही थीं ... मेरी आंखें, मन, दिमाग सब एकसाथ भर आया। थरथराती आवाज़ के साथ मैं लगभग चिल्लाई, “मैं अपने अकॉर्डिंग ज़िंदगी जीती हूँ, ये सच है मेरा और आपका ... कि आप ज़िंदगी को ढो रही है ... इस सोकॉल्ड कफ़न ...” अपने सबसे कड़वे शब्दों को मैंने रोका। आंटी रो रहीं थी, कभी आंसू गुस्से के होते, कभी दुःख के। मैंने उसी रात सामान पैक किया और वो कमरा और आंटी को छोड़कर चली आई। आज 6 साल पुरानी यादों से लौटने के बाद जाने क्यों मन पसीज आया। वक़्त चीज़ों को नए नज़रिये से सोचने की मोहलत देता है, तभी किसी सख़्त जान का रोना दिल में कंपन पैदा कर गया। इच्छा होने लगी कि क्यों ना सबकुछ भूलकर एक बार, सिर्फ़ एक दफ़ा 5 मिनट के लिए ही सही, आंटी से मिल आऊं।

पुरानी गलियों में आना बीती ज़िंदगी को फिर से जीने जैसा होता है। अगले रोज़ मैं फिर से उसी मोहल्ले में थी। कितनी बदल गई थी ये जगह? मकान थोड़े और ऊंचे हो गए थे, और गलियां थोड़ी संकरी।चलते हुए मेरी निगाह बालकनी में खड़ी सुपारी वाली आंटी पर पड़ी। पोपले गालों पर मुस्कान सजाकर उन्होंने मुझे आशीष दिया तो मेरा मन पता नहीं क्यों पिघल आया। आंटी के घर की घंटी बजाते वक़्त भी अजीब सा महसूस हो रहा था।

“कौन है?” भीतर से नीती की आवाज़ आई।

“मैं ... स्वाति!” हिचक थी मेरी आवाज़ में। थोड़ी देर बाद दरवाज़ा खुला।

“स्वाति! माय गॉड कितने दिन बाद देख रही हूँ, आओ अंदर आओ ...” कहते हुए वो मेरा हाथ पकड़कर भीतर खींच लाई। ये प्यार? ये गर्मजोशी? इसको तो मुझे झिड़कना चाहिए था, लड़कर दरवाज़े से लौटा देना चाहिए था, आखिर मैंने दिल दुखाया था इसकी मां का।

“अच्छा हुआ तुम आ गई। मैं तुमसे मिलना चाहती थी ...” उसने पानी का गिलास पक़ड़ाते हुए कहा।

“मुझसे? लेकिन क्यों?” मैंने पूछा।

“ऐसे ही ...” दीवार पर लगी आंटी-अंकल की तस्वीर निहारते हुए दो मिनट रुककर वो बोली, “उस रोज़ मां ने सबकुछ बताया था। मैं समझ नहीं पाई कि उनको सही कहूं या तुम्हें ग़लत! जानती हो ... मैं10 साल की थी जब पापा गुज़रे। मैंने देखा था मां की चूड़ियों का उतरना,माथे का सूना होना और जब मां की साड़ियां बुआओं को दी जा रही थीं, तब उन्होंने अपनी पसंदीदा साड़ी छुपा दी थी ... मैंने पूछा क्यों किया ... तो वो नाराज़ हुईं, पहली दफ़ा ... फिर गुस्सैल, चिड़चिड़ी और ज़िद्दी होती गईं ...”

मुझे भी याद आया आंटी के भीतर का वो ज़िद्दी बच्चा जो अपनी पसंद की चीज़ें ना पाकर उखड़ा रहता था, ललचाई नज़रों से देखता था। होता है ऐसा ... जो तकलीफ़ में होते हैं वो चिड़चिड़े हो ही जाते हैं, आंटी की तरह।

“मां के बर्ताव के लिए सॉरी स्वाति!” उसने कहा तो मैंने उसका हाथ पकड़ लिया। माफ़ी तो मुझे मांगनी चाहिए। एक औरत मन को ना समझ पाने की ग़लती तो मेरी भी थी।एक दफ़ा प्यार से मैं भी तो पूछ सकती थी आंटी से कि क्यों हैं आप ऐसी?

तभी डोरबैल बजी, नीती दरवाजा खोलने चली गई।मैं उठकर सामने आंटी-अंकल की तस्वीर देखने लगी। धानी साड़ी पहने, माथे पर बिंदी लगाए, आंखों में मोटा काजल भी। उसे देखते हुए मुझे उनकी वो गुजली साड़ी और सफ़ेद बालों वाली झलक याद आ गई।

“स्वाति ...”

अपना नाम सुनकर मैं पलटी औरनिगाह आंटी पर ठहर गई। कितनी बदल गईं थीं? रंगे बाल, कत्थई बॉर्डर वाली साड़ी, मैचिंग बिंदी और गले में किसी एनजीओ का आईकार्ड लटका था।

“अच्छी लग रही हैं आटीं” मैंने कहा तो वो हंस दी।मैं भी मुस्कराई, फिर रो दी ... आंटी ने पहली दफ़ा प्यार से सिर पर हाथ जो फेरा था। मैंने आंटी के कांधों पर अपनी ठोड़ी टिकाई और हमारे इर्द-गिर्द फिरती उस ख़ुशनुमा ज़िंदगी को देखने लगी जो कभी भी नाराज़ नहीं हुई थी हमसे।
