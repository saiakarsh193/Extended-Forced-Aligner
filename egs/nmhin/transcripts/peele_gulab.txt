जब आप एक ज़माने के बाद किसी शहर में लौटते हैं और उसके बदल चुके चेहरे को करीब से देखते हैं तो शहर का हर हिस्सा आपको एक सुनी-सुनी सी कहानी सुनाता है। मैं भी आज, पूरे सात साल बाद शिमला लौटा हूं। मौसम खूबसूरत है, अभी थोड़ी देर पहले ही बारिश बंद हुई है इसलिए मॉल रोड पर थोड़ी ठंड बढ़ गई है। मैं देख रहा हूं, सड़क के दोनों तरफ सजी, चाय की टपरियां और मोमोज़ के ठेले, जिन पर भीड़ है। पहले इतनी भीड़ कहां होती थी यहां। काफी कुछ बदल गया है। ये वही शहर है जहां मैं पैदा हुआ, जहां बचपन के पहले साथी मिले, जहां बचपन में होश संभाला भी और इश्क़ में होश खोया भी। जॉब के सिलसिले में दिल्ली शिफ्ट होने के बाद सात साल कैसे गुज़र गए पता ही नहीं चला।

शहरों की तेज़ रफ्तार ज़िंदगी में हर रोज़ हमारे साथ कितना कुछ होता है, लेकिन अजीब बात है न कि फिर भी हमारे पास बताने को कुछ नहीं होता। जैसे, आज मेरे पास भी इस शहर को बताने के लिए कुछ खास नहीं है, सिवाय इसके कि जितना ये शहर बदला है, उतना मैं भी बदल गया हूं।

वो, वहां सामने एक दुकान है, फूलों की दुकान। वो जहां बल्ब की हल्की रौशनी है। ऊपर एक ज़ंग लगा हुआ बोर्ड है, लिखा है ‘ओम फ्लारिस्ट’। कमाल की बात है, ये दुकान अब भी बिल्कुल वैसी है। मैं देख रहा हूं कि ग्लैडिओलस, लिली और ट्यूलिप के फूलों के गुलदस्तों से सजी दुकान के बाहर अब भी छोटी सी टीन शेड है और उससे लटकते होल्डर पर बल्ब लगा है। बिल्कुल वैसे ही जैसे पहले थी। शायद ये शहर की इकलौता वो जगह है जिसे वक्त बदल नहीं पाया।

यही वो दुकान थी जहां से कभी मैं हर रोज़ पीले गुलाब ले जाया करता था, विशाखा के लिए। विशाखा कौन...? उन्ही किस्सों में से एक जो इस शहर ने मुझे दिये। यहीं उसे पहली बार देखा था, यहीं मुझे उससे प्यार हुआ था।

फूलों की ये दुकान मुझे मेरे अतीत में खींचती चली रही है और मुझे याद आ रही है, वो सुबह जब पहली बार विशाखा को देखा था।

उस सुबह बहुत ठंड थी, इंजीनियरिंग कॉलेज में हमारी काउंसलिंग थी। मैंने मरुन रंग का, गोल गले का स्वेटर पहना था। कॉलेज के उस रूम के बाहर, जिसमें काउंसलिंग चल रही थी, मैं और कुछ दूसरे स्टूडेंट अपनी बारी का इंतज़ार कर रहे थे। हम सबके चेहरे पर बदहवासी थी लेकिन इसी भीड़ में एक लड़की थी जो खामोश बैठी थी। बिल्कुल शांत, न कोई जल्दबाज़ी, न कोई हड़बड़ी। पीले कार्डिगन पहने उस लड़की के चेहरे पर आत्मविश्वास था, वो आराम से एक किनारे कुर्सी पर बैठी अपनी डायरी के पिछले पन्नों पर कुछ लिख रही थी।

कुछ तो था उसमें, जो उसे वहां मौजूद हम सब से, अलग बना रहा था। “विशाखा सोमवंशी” काउंसलिंग रूम से आवाज़ गूंजी और वो कुर्सी से उठकर अंदर चली गई।

विशाखा को उस एक पल में देखकर मैंने तय कर लिया था कि एडमिशन के बाद उसकी तरफ दोस्ती का हाथ ज़रूर बढ़ाऊंगा। कुछ दुआएं की तासीर इतनी खूबसूरत होती है कि खुदा भी सोचता है कि चलो यूं करके देखते हैं। दुआ कबूल हुई और हमारा एडमिशन एक ही कॉलेज में हो गया।

सच कहूं तो विशाखा से दोस्ती इतनी मुश्किल नहीं थी जितनी लग रही थी। वो उन लोगों में से थी जो खुलने में थोड़ा वक्त ज़रूर लगाते हैं लेकिन एक बार खुल जाएं तो महफिलों की रौनक बन जाते हैं। मेरी और विशाखा की जान-पहचान एक ग्रुप मेंबर के तौर पर तो पहले ही हो गई थी, लेकिन धीरे-धीरे हम दोनों अच्छे दोस्त भी हो गए। फिर हम अक्सर कैंटीन में नूडल्स खाते हुए पुराने गाने गाते। हम चुन-चुन कर ऐसे पुराने गाने गाते जिन्हें सुनकर हमारे दोस्त लोटपोट हो जाते थे। खासतौर पर जब हम “रमैय्या वस्तावैय्या, रमैय्या वस्तावैय्या” गाते थे तब तो कैंटीन वाले खान चाचा भी मुस्कुराने लगते थे।

विशाखा को पीले रंग से कुछ खास लगाव था, मैं ये बात अक्सर ग़ौर करता था। एक रोज़ यूं ही कैंपस में घूमते हुए मैंने विशाखा से पूछ लिया, “यार ये पीले रंग का क्या चक्कर है? बैग पीला, रूमाल पीला, पेन पीला... क्यों... वो बोली, “पसंद है मुझे, दोस्ती का रंग है, अच्छा लगता है बस...” मैंने उसे कोहनी मारते हुए कहा, “तो अब कैंटीन में गाना – पीले-पीले अंबर पर चांद जब आए, प्यार बरसाए...” कहते हुए मैं हसने लगा तो वो बुरा सा मुंह बनाकर बोली “बैड जोक नंबर 44”

विशाखा का सेंस ऑफ ह्यूमर बहुत अच्छा था। उन दिनों मैं भी आज की तरह बोरिंग और अनइंटरेस्टिंग नहीं था, शायद इसीलिए हम दोनों कम वक्त में ही ज़्यादा करीब आ गए, शायद दोस्त होते-होते, दोस्त से कुछ ज़्यादा भी।

धीरे-धीरे ये रहा-सहा फासला और कम होता गया, अब हमारे दोस्त भी हमें मज़ाक में कपल-कपल कहकर चिढ़ाने लगे। विशाखा इस बात का कभी बुरा नहीं मानती थी हालांकि, मैं शर्माने का बहाना ज़रूर करता था, ताकि दोस्त और चिढ़ाएं।

वक्त की ख़ासियत ये ही है कि अच्छा हो या बुरा, गुज़र जाता है। कॉलेज के तीन साल कब गुज़र गए पता ही नहीं चला। और इन तीन सालों में हम एक दूसरे के इतना करीब आ गए थे कि साथ जीने-मरने का इरादा कर लिया था। शिमला में ही हम दोनों की जॉब भी लग गई थी। अक्सर वीकेंड पर हम कभी जाखू हिल कभी ऐनाडेल और कभी तारा देवी मंदिर में मुलाकात करते। सच बताऊं तो, जब हम साथ होते तो हमारा ज़्यादातर वक्त हसने में ही गुज़र जाता था, घर लौटते-लौटते पेट में दर्द हो जाता था।

मुझे याद है, वो वैलेंनटाइन की दोपहर थी। मैंने उसे शिमला स्टेट म्यूज़ियम के सामने मिलने को कहा था। मैं उस रोज़ उसी का गिफ्ट किया हुआ धारीदार मफलर पहन कर आया था। वो आई तो मैंने उसकी तरफ पीले गुलाब बढ़ाते हुए पूछा था – “हैप्पी वैलेंटाइंस डे विशाखा, शादी करोगी मुझसे?” “शक्ल देखी है आइने में अपनी? ” वो इतराकर बोली तो मैंने पूछा था “क्यों अच्छी शकल वाले से नहीं करोगी?” फिर हम दोनों खूब हसे थे, देर तक। सूरज सामने की पहाड़ पर चमक रहा था और हम एक ज़िंदगी के ऐसे सफर के लिए, हाथ-थाम रहे थे जो उतना आसान नहीं जितना लग रहा था।

ज़िंदगी में, जिस वक्त हम एक लड़ाई जीत रहे होते हैं, ठीक उसी पल में कई लड़ाइयां हार भी रहे होते हैं। मेरे बाबूजी और मां को विशाखा और उसका परिवार कुछ खास पसंद नहीं आया था लेकिन वो प्यार का मतलब समझते थे। मां-बाबूजी ने अपने ज़माने में लव-मैरिज की थी। मां जिस कॉलेज में टीचर थी, बाबूजी वहीं अकाउंटेट थे। जो प्रेम की गहराई को समझते हैं वो दूसरे के एहसास भी पढ़ लेते हैं। मां-बाबूजी ने नाइत्तफ़ाकियों के बावजूद मेरी और विशाखा की शादी की धूमधाम से तैयारी की। काफी दौड़-भाग रही, विशाखा के घर में भी काफी ज़ोर-शोर से इंतज़ाम हुए और 27 सितंबर को हमारी शादी इसी शहर की इन्ही खूबसूरत फिज़ाओं में हुई।

“विवाह संपन्न हुआ, आज से आप दोनों पति-पत्नी हुए” पंडित जी की घोषणा ने हमेशा के लिए हमें एक रिश्ते में बांध दिया। हम दोनों खुश थे, बल्कि बेहद खुश थे, शायद खुश होने की आखिरी मंज़िल हमने पा ली थी लेकिन तब हम नहीं जानते थे कि ज़िंदगी हमारे सामने

नई चुनौतियां पेश करने वाली थी। उन दिनों तो लगता था जैसे दूर तक फैली वादियां और नज़र की हद तक फैला आसमान भी हमारी खुशी में शामिल है, हम साथ-साथ कई शहर घूमें। एक दूसरे से रूठते-मनाते, लड़ते-झगड़ते और एक दूसरे को जी भर कर चिढ़ाते भी थे। मैं रूठ जाता था तो वो अजीबो-ग़रीब गाने गाकर मना लेती थी और वो रूठ जाती थी तो मैं उसे पीले गुलाब देकर खुश कर देता था। हम पति-पत्नी कम दोस्त ज़्यादा थे। लेकिन वो मसरूफियत थी, या वक्त का अपना फैसला, आहिस्ता-आहिस्ता हमारे बीच कुछ बदलना शुरु हो गया था।

शादी के तीसरे महीने ही विशाखा की जॉब एक बड़ी कंपनी में लग गई थी। अब वो एसिसटेंट मैनेजर हो गई थी। ज़ाहिर है उसकी ज़िम्मेदारियां बढ़ गई थी, उसने अपने आप को ऊपर से नीचे तक काम में डुबा लिया था।

विशाखा के ऑफिस में एनुअल कनक्लेव होने वाला था। वो दिन-रात काम में लगी थी। मेरे सो कर उठने से पहले चली जाती थी और मेरे ऑफिस से लौटने के काफी देर बाद, लौटती थी।

“इतनी देर कहां लगा दी तुमने, फोन तो कर दिया करो” एक बार जब विशाखा देर से लौटी तो मैंने दरवाज़ा खोलते ही झुंझलाकर कहा। विशाखा ने मेरे सवाल का कोई जवाब नहीं दिया और वो तेज़ कदमों से अंदर वाले कमरे में चली गई। उसको मेरा ये बर्ताव बुरा लगा था और ये नाराज़गी ही उस खामोशी का सबब थी जो कुछ रोज़ के लिए हम दोनों के बीच आकर खड़ी हो गई थी।

हम अजनबी से दोस्त हुए थे, दोस्त से प्रेमी-प्रेमिका और प्रेमी-प्रेमिका से पति पत्नी। ये वही क्रम था जिसमें दुनिया के बहुत सारे लोग रिश्तों के पायदान चढ़ते हैं लेकिन सीढ़ी के अगले पायदान पर पैर रखते हुए... पिछला तो छूट ही जाता है। मैं और विशाखा जब दोस्त हुए तो अजनबी नही रहे, फिर प्रेमी-प्रेमिका बने तो दोस्त नहीं रहे, और फिर जब पति-पत्नी बने तो प्रेमी-प्रेमिका भी नहीं रहे सके।

“I am Sorry Vishakha” कुछ दिनों के बाद उस खामोशी से झुंझलाकर मैंने विशाखा को मैसेज किया लेकिन जब दूसरी तरफ से कोई जवाब नहीं आया तो मेरा गुस्सा भी बढ़ने लगा। इन मामलों में अक्सर ऐसा ही होता है कि नाराज़गी होते भी नाराज़गी खत्म करने को दिल चाहता है।

विशाखा लौटी तो मैंने उसकी तरफ एक गुलदस्ता बढ़ा दिया लेकिन अब मैं उसपर अपना हक़ जताना चाहता था। दोस्त से ज़्यादा पति होना चाहता था इसलिए इस बार गुलदस्ते में गुलाबों का पीला नहीं लाल था।

वक्त के साथ-साथ हमारे बीच बदलने वाली चीज़ों में सिर्फ फूलों का रंग नहीं था बल्कि हर वो छोटा-बड़ा एहसास था जो तब्दीली के साथ सामने आ रही था। विशाखा और मेरा रिश्ता हर रोज़ थोड़ा-थोड़ा बदल रहा था। हम हर रोज़ पति-पत्नी के तौर पर ज़्यादा परिपक्व हो रहे थे, लेकिन दोस्त के तौर पर, एक दूसरे से दूर हो रहे थे।

“क्या हो रहा ऑफिस में…” संडे की शाम को उसने चाय का कप मेरी तरफ बढ़ाया तो मैंने उससे पूछ लिया “कैसा चल रहा है प्रोजेक्ट”, चाय में चीनी मिलाते हुए उसने बहुत ही संजीदा जवाब दिया, “प्रोजेक्ट सैवेंटीफाइव परसेंट तो हो गया है बाकी अगर सब कुछ ठीक रहा तो होपफुली बिफोर टाइम हो जाएगा.. अच्छा सुनो, वो लांड्री वाले बिल निकाल देना आज” उसने कहा और मेज़ पर रखी मैगज़ीन में उलझ गई। मैंने उस पल महसूस किया कि अब हमारी बातें कितनी संजीदा होने लगी थीं। वो बेवजह की बातें, वो शरारतें कहां गुम हो गई थीं। और उनकी जगह लांड्री के बिल, राशन की लिस्ट और दूसरी ज़रूरी बातों ने ले ली थी।

डिनर की टेबल पर खामोशी से खाना खाते हुए मैं अक्सर उसे देखता और सोचता कि ये वही पीले बैग वाली लड़की है जिससे कभी मैं बिना किसी टॉपिक के घंटों बात कर सकता था। वो जो हर रोज़ सोने से पहले और उठने के बाद मुझे आई लव यू कहकर गले लगा लेती थी, अब मुद्दतें गुज़र जाती हैं कभी ऐसी कोई बात नहीं करती।

“कैसी चल रही है तुम्हारी जॉब” एक रात खाना खाते वक्त, उसने सलाद की प्लेट मेरी तरफ बढ़ाते हुए बेफिक्री से पूछा तो मैंने प्लेट लेते हुए अनमने ढंग से कहा “ठीक चल रही है, और तुम्हारी” वो बोली, “हम्म, लॉस्ट मोमेंट है बस.. ओह हां.. यार हो सकता है मुझे अगले हफ्ते प्रोजेक्ट सबमिशनके लिए चेन्नई जाना पड़े...” मैंने उसकी इस बात का कोई जवाब नहीं दिया और नज़र प्लेट पर ही गड़ाए रहा। सच बताऊं तो मुझे बहुत अफसोस हुआ था कि अगले हफ्ते वो शहर में नहीं होगी, क्योंकि 5 तारीख को मेरी सालगिरह थी।

उस रात बिस्तर पर लेटे हुए मैं सोचता रहा कि लोगों के बदलने के किस्से तो बहुत सुने थे लेकिन जिस तरह विशाखा बदली, ऐसे तो कोई मिसाल भी नहीं। कहां तो पहले वो मेरे बर्थडे के एक हफ्ते पहले से ही तैयारियां शुरु कर देती थी। गिफ्ट्स भेजती थी, गाने रिकॉर्ड करके भेजती थी और जाने क्या-क्या करती थी, मुझे स्पेशल महसूस करवाती थी और कहां ये वक्त है जब वो मुझे छोड़ कर चली जाएगी।

मुझे बर्थडे सेलिब्रेशन का कोई शौक नहीं था, लेकिन विशाखा के बदलते हुए बर्ताव का अफसोस था। इसके अलावा भी छोटी-छोटी बातें हर रोज़ मेरे मन के भीतर बैठती जा रही थीं।

एक दोपहर दफ्तर में मुझे बुखार सा महसूस हुआ, ठंड भी लग रही थी। मैं कैब लेकर घर आ गया। मन किया कि फोन करके विशाखा को बता दूं कि वो जल्दी आ जाए लेकिन न जाने क्यों, हाथ रुक गए। सोचा, वो खुद आ ही जाएगी, लेकिन काफी देर इंतज़ार के बाद भी वो नहीं आई.. रात साढ़े 9 बजे उसका मैसेज आया “सॉरी विल भी लेट टूनाइट”

वो रात मेरी ज़िंदगी की सबसे घने अकेलेपन वाली रात थी, मैंने गहराई से महसूस किया था कि इंसान तन्हाई की किस हद तक जा सकता है। मेरे मन में विशाखा के लिए उस पल सिर्फ और सिर्फ गुस्सा था। कोई जब बीमार होता है तो उसे मां ज़रूर याद आती है, मुझे भी आ रही थी। हालांकि मेरी हालत वैसी नहीं थी पर फिर भी मैंने कोशिश की, सहारे से उठा एक कागज़ पर विशाखा के लिए मैसेज लिखकर टेबल पर छोड़ा और उसी हालत में कांपते हुए, कार ड्राइव करते हुए मां-बाबूजी से पास चल दिया। उस उदास लम्हे में हमारी किस्मत ने ये तय कर दिया था कि न विशाखा को मेरी ज़रूरत है, न मुझे विशाखा की।

कुछ घंटे की ड्राइव के बाद मैं शोहरतगढ़ बाइपास से होता हुआ अपने घर पहुंच गया था। दफ्तर से एक हफ्ते की छुट्टी लेकर मैं मां-बाबूजी के पास आ गया था।

“बहुत अच्छा किया जो तू आ गया...” मां ने सर पर गीली पट्टियां रखते हुए कहा था। मैंने उन्हें कह दिया कि कि विशाखा बिज़ी है और मेरी तबियत ठीक नहीं, इसलिए चला आया। उन्होंने शायद यकीन भी कर लिया।

फोन पर विशाखा की 18 मिस्ड कॉल और कुछ मैसेज थे, जिसमे वो सॉरी कहते हुए वापस बुला रही थी। मेरी आंखों के सामने वो दौर घूमने लगा जब मैं और विशाखा बेताब सड़कों पर बेपरवाह घूमते थे, कौन जानता था कि ये सफर इतना मुख़्तसर होगा।

शाम के वक्त मैं बालकनी पर खड़ा गली में क्रिकेट खेल रहे बच्चों को देखते हुए पता नहीं किन ख्यालों में गुम था। मैंने कंधे पर एक हाथ महसूस किया। मां थी

“क्या बात है, हुआ क्या है, मुझे बताओ” उन्होंने कहा तो मैं हड़बड़ाते हुए बोला “न..नहीं कुछ नहीं, होना क्या है, आप लोगों की याद आई तो...” वो मुस्कुराई और बोले, “तुम बोलो न बोलो, तुम्हारी शकल बोल रही है, कुछ गड़बड़ है, अब बताओ... अरे बताओ” उन्होंने कहा तो मेरी आंखों में आंसू चमकने लगे।

ज़िंदगी में आप अपनी तमाम बातें अपने आप से छुपा सकते हैं लेकिन मां से नहीं छुपा सकते। माओं को भगवान ने ना जाने ये कौन सा वरदान दिया है कि औलाद की खुशी हो या ग़म, उनसे कुछ नहीं छुपता। मैंने भी शुरु से लेकर आखिरी तक की सारी कहानी उन्हें बता दी। बात खत्म होने के बाद मैंने उनकी तरफ देखा।

मुझे हैरानी थी कि मां के चेहरे पर मुस्कुराहट थी, जैसे ये कोई बात ही नही थी। बोलीं, “बस इतनी सी बात?” वो मुझे पास रखी कुर्सी पर बैठने का इशारा करते हुए बोलीं, “भई, प्यार को लेकर तुम्हारी जेनेरेशन में बड़ा कनफ्यूज़न है” मैं कुर्सी खींचकर बैठ गया और मां ने आगे कहा “पता है दिक्कत क्या है, तुम्हारी जेनेरेशन की? Actually तुम लोग प्यार करना फिल्मों से सीखते हो, जहां हर दृश्य में कुछ न कुछ हो रहा होता है, शायद इसीलिए तुम लोग सोचते हो कि प्यार तभी है जब कुछ हो, कोई हसी-मज़ाक, कोई रूठना-मनाना, कोई गाना-वाना हैना?” मैं ग़ौर से मां की आंखों में देख रहा था, “लेकिन बेटा असल ज़िंदगी का प्यार उससे अलग होता है, हकीकत में प्यार तब होता है जब दो लोग एक कमरे में, अपना-अपना काम करते हुए भी खामोशी से घंटों बिता देते हैं”

मां की कही हुई इस बात ने मेरी ज़हन के रौशनमदान खोल दिये, इस नज़रिया से मैंने कभी सोचा ही नहीं था। मां ने मुझे समझाया कि वक्त के साथ दुनिया की हर चीज़ बदलती है, प्यार जताने का तरीका भी बदलता है। हमारा बर्ताव, हमारी बातें सब बदलती हैं। मुमकिन है जो हम प्यार जताने में झिझकने भी लगते हैं लेकिन वहां प्यार कम नहीं होता। तब प्यार में शोर नहीं होता, गहराई होती है।

उस पूरी रात मां का हर लफ्ज़ मेरे ज़हन में हथोड़े की तरह बजता रहा। अगली सुबह मैंने आंगन में चारपाई पर बैठे मां-बाबूजी को देखा मां अखबार पढ़ रही थी, बाबूजी मटर छील रहे

थे। उनके बीच कोई संवाद नहीं था, लेकिन प्यार था, वही प्यार जिसके बाद उन्होंने शादी की। मुझे एहसास हुआ कि वो हमेशा से तो ऐसे नहीं रहे होंगे, वो भी कभी हसते-खिलखिलाते होंगे, शरारतें करते होंगे, अब उनके प्यार का रूप बदल गया है, पर प्यार तो अब भी है न।

तो क्या मैं भी विशाखा के बर्ताव में आए बदलाव को लेकर बेवजह परेशान हो रहा था। क्या हमारा रिश्ता सिर्फ और गहरा हुआ था, जिसे मैं नीरस समझ रहा था। शायद मेरे जवाब मुझे मिलने लगे थे। अब मुझे समझ आने लगा था कि मेरे और विशाखा के बीच का फासला इसलिए था क्योंकि हमारी दोस्ती कमज़ोर हो गई थी। मैं पति बनकर सोचने लगा था। पहले अगर वो रात बाहर होती तो मैं फिक्रमंद होता, नाराज़ नहीं। वो मेहनत करती तो मैं सहारा देता, ताने नहीं। पिछले पूरा वक्त मेरी आंखों के सामने किसी कहानी की तरह गुज़रने लगा और उस वक्त में ना मैं गुनाहगार था, न वो। हम दोनों ही अपनी अपनी जगह पर सही थी, सिर्फ वक्त बदल रहा था। मैं अपने मन के अंदर एक खास किस्म की टूटन महसूस कर रहा था।

“मां मैं जा रहा हूं, आता हूं अगले हफ्ते” मैंने कहा तो मां-बाबूजी मुस्कुरा दिये, वो जानते थे कि मुझे बात समझ आ गई है।

रास्ते में, मैं विशाखा के लिए अपने बर्ताव पर खूब रोया, गाड़ी के बंद शीशों में खुद पर चीखा भी। हालांकि जानता था कि वो चेन्नई जा चुकी होगी, लेकिन मैं घर पहुंचना चाहता था। लैंडलाइन से उसे फोन करके यकीन दिलाना चाहता था “मैं घर वापस आ गया हूं, मुझे माफ कर दो” अपनी नासमझी पर मुझे बहुत गुस्सा आ रहा था।

लेकिन घर पहुंचा तो एक सरप्राइज़ मेरा इंतज़ार कर रहा था। दरवाज़े पर ताला नहीं था, अंदर गया तो विशाखा वहीं थीं। आंसुओं से भरी, हैरान आंखों से उसने मुझे देखा और इससे पहले वो कुछ कहती, मैंने कहा “आई एम सॉरी विशाखा” बड़े-बड़े सफर जिस तरह एक छोटे से कदम से शुरु होते हैं उसी तरह बड़े से बड़े फासले कभी-कभी एक छोटी से कदम से मिट जाया करते हैं, मैं वो कदम उठा चुका था और गले लग कर एक दूसरे को थामे हम दोनों के दरमियां इतनी जगह नहीं बची थी कि उसमें कोई गलतफ़हमी पनाह ले सके

उस रोज़ मैंने जाना कि शिकायतों की जो फेहरिस्त मेरे पास थी, वैसी ही एक फेहरिस्त उसके पास भी थी। तमाम बार जिन गलतियों को मैं उसकी तरफ से देख रहा था वो मेरी तरफ से भी वैसे ही निभाई जा रही थीं, जिसका मुझे इल्म नहीं था। मुझे ये भी पता चला

कि विशाखा चेन्नई-वेन्नई नहीं जाने वाली थी, वो तो सिर्फ मुझे सरप्राइज़ देने के लिए बहाना बना रही थी... यानि शोखियों के लिए गुंजाइश हमेशा थी हमारे बीच, सिर्फ चेहरा बदल गया था वक्त के साथ।

जितनी शिद्दित से उस दिन हम एक दूसरे के गले लगे, पहले कभी नहीं लगे थे। हमारी धड़कनें एक-दूसरे के सीने में समाने लगी। “विशाखा. मैं अच्छा पति बनूं या न बनूं, लेकिन वादा करता हूं कि अच्छा दोस्त हमेशा बना रहूंगा”

फिर सब कुछ ठीक हो गया, उसी शाम मैं और विशाखा इसी मॉल रोड के किनारे, ऐसी ही एक छोटी सी दुकान पर मोमोज़ खा रहे थे। विशाखा के हाथ में एक गुलदस्ता था जो मैंने उसे मुद्दतों बाद दिया था, इस बार गुलदस्ते में पीले गुलाब महक रहे थे।

उस दिन के बाद से अगले कई सालों तक मैं विशाखा को तकरीबन हर खास मौके पर इसी दुकान से पीले गुलाबों का गुलदस्ता गिफ्ट करता था। वो भी अजीब थी, दुनिया का कीमती से कीमती गिफ्ट उसकी आंखों में वो चमक नहीं ला पाता था जो पीले गुलाब ले आते थे।

कई साल शिमला में बिताने के बाद हम दोनों दिल्ली शिफ्ट हो गए। हालांकि, पीले गुलाबों के लिए विशाखा की दीवानगी अब भी वैसे ही है। हां, ये सही है कि अब हम टेबल बजाते हुए रमैय्या वस्ता वैय्या नहीं गाते, पागलों की तरह हसते नहीं.. लेकिन प्यार उतना ही करते हैं एक-दूसरे से, अब भी।

अरे, देखिए बातों बातों में वक्त का पता ही नहीं चला, इससे पहले की दुकान बंद हो जाए मैं विशाखा के लिए गुलदस्ता ले लेता हूं.
