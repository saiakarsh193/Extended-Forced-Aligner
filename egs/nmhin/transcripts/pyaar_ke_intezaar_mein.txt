आज उसने मुझे गले से लगा लिया| और उसके बिना कुछ कहे मुझे महसूस हुआ कि मैं उसे सचमुच चाहती हूँ| अच्छा लग रहा है....खुश हूँ| नहीं जानती थी कि प्यार मेरी ज़िन्दगी में इस तरह दस्तक देगा...चोर दरवाज़े से| पर इतना जान गयी हूँ कि मोहब्बत हमेशा जन्म-जन्मान्तर की कसमें-वादों और अटूट रिश्तों जैसी बात नहीं होती है.... ये कभी कभी एक छोटा सा टुकड़ा होता है वक्त का,कुछ सेकंड्स...जिसमें एहसास सिमटा होता है किसी तारे के टूटते समय दुआ मांगने के जैसा जो गुदगुदाकर कर गायब हो जाता है

दिसम्बर 16, 2010

मैंने डायरी बंद करके छत की मुंडेर पर रख दी और हाथ में पकड़ी कॉफ़ी का एक बड़ा सा घूँट भर लिया| गर्माहट गले से नीचे उतरी तो आराम लगा| वरना ठंडी हवा से कंपकंपी छूट रही थी| पचमढ़ी में टेम्परेचर आज दस डिग्री था| मैंने शाल को अपने चारों तरफ़ और कस लिया| सामने सागौन के ऊंचे पेड़ों से ढंकी सतपुड़ा की पहाड़ियों के पीछे कहीं सूरज ढलने जा रहा था| मेरा मन थोड़ा उदास हो गया| हमेशा हो जाता है...जब भी मैं अपनी डायरी के पुराने पन्ने पलटती हूँ कुछ घंटे के लिए बेचैन हो जाती हूँ| मन दस-पंद्रह बरस पीछे पहुँच जाता है, जब मैं नैना और मनीष कॉलेज में साथ पढ़ रहे थे| वो मेरी ज़िन्दगी के सबसे अच्छे दिन थे| कॉलेज के बाद देर रात तक इंदौर के सराफा में खाते पीते हम दोस्ती के साथ ज़िन्दगी का हर स्वाद चख रहे थे| मनीष एक नंबर का चटोरा- शेफ़ाली ये ट्राय करें भुट्टे की ब्रेड रोल? चल कुल्फी खाते है स्ट्रॉबेरी के साथ... मैं भी खाने की शौकीन थी, पर नैना...वो हर चीज़ में बैलेंस बना के रखती| क्यूंकि उसका सपना एयर होस्टेस बनने का था| वो अपने आपको फिट रखना चाहती थी... नैना की तरह मनीष का सपना भी उसने तय कर रखा था...अपने पापा की कंस्ट्रक्शन कंपनी को नयी ऊँचाइयाँ देने का| हम तीन दोस्तों में एक मैं ही थी जो अब तक तय नहीं कर पायी थी कि क्या करना है| कभी कभी मेरे पढ़ने के शौक़ और डायरी लिखने की आदत देख कर सबको लगता मैं लेखक बन जाऊं लेकिन मुझे नहीं लगा कि ये मेरा सपना है क्यूंकि डायरियां तो मेरा एक दम अपना कोना थीं...मेरा पर्सनल हाईड आउट| और मैंने जब कभी सपना देखा भी तो उसमें मुझे मनीष ही नज़र आया| हल्के घुंघराले बाल और चमकती बच्चों जैसी आँखों वाला वो लड़का जो मुझे पता नहीं कबसे बहुत अच्छा लगता था| मैं तब शायद उसकी हो जाना चाहती थी...बस्स! मेरी डायरी उसी के ज़िक्र से भरने लगी थी| फिर एक दिन रात के दस बजे मुझे उसने गर्ल्स हॉस्टल के नीचे बुलाया| वहां आठ बजे के बाद किसी से मिलने

की इजाज़त नहीं थी पर उससे क्या? छिपते छिपाते मैं चार मंज़िल सीढ़ियाँ उतरती हुई बाहर आयी तो साँसे ऊपर नीचे हो रही थीं| मनीष ने मुझे देखते ही कलाई पकड़ कर वहीँ पड़ी बेंच पर बैठा दिया और एक बड़ा सा गुलाबी ग्रीटिंग कार्ड मुझे पकड़ा दिया| मैं भौचक्की उसका मुंह देख रही थी.... और वही हुआ जो कई कई कहानियों,फिल्मों और टीवी सीरियलों में हो चुका था... वो मुझसे उस कार्ड पर नैना के लिए कोई बहुत खूबसूरत बात लिखवाने आया था...ऐसी बात जिसे पढ़ कर वो मनीष के प्यार को मना न कर पाए...झट से हाँ कह दे| अठारह साल की उम्र में उस दिन पहली बार मेरा दिल बेआवाज़ टूट गया था|

नैना वेड्स मनीष...... ये तीन शब्द मेरे लिए दुनिया के सबसे बुरे शब्द हैं| मैंने उस रोज़ अपनी डायरी में लिखा था| हालाँकि अब सोचती हूँ तो हँसी आती है अपने आप पर| बचपना था वो मेरा| अट्ठारह उन्नीस की उम्र भी कोई प्यार मोहब्बत समझने की होती है? तब तो मुझे इतनी भी अक्ल नहीं थी कि ये समझ पाऊं कि ज़िन्दगी से चाहती क्या हूँ| दोस्त के रूप में मनीष क़रीब था इसलिए उसी को हर ख़ाके में फिट करने लगी थी| और नैना....वो ख़ुद से मोहब्बत करने वाली लड़की थी| हर छुट्टी वाला दिन अपनी ग्रूमिंग पर ख़र्च करती| उसने इंग्लिश स्पीकिंग क्लास भी जॉइन कर ली थी...ब्रिटिश और अमेरिकन एक्सेंट में बोलना सीख रही थी| और मैं....मैं अकेले में मनीष का नाम बोल बोल कर ही खुश हो जाती थी|

दीदी....खाने में क्या लेंगी? मैं चौंक गयी...आसमान गहरा गया था, पता ही नहीं चला कब शाम बीत गयी| सारा कसूर इस डायरी का है....इसके दो पन्नों के बीच न जाने कितना सारा वक्त छिपा रहता है जो लम्हा लम्हा मेरे आज को ढांक लेता है| सादी सी खिचड़ी बना लो उमा....मैंने ज़ोर से आवाज़ लगा के कहा और भीतर चली आयी| पचमढ़ी में आकर कॉलेज लेक्चरर की नौकरी कर लेने के बाद मेरी ज़िन्दगी बड़ी सादा हो गयी है| इस छोटे से पहाड़ी क़स्बे में ज़्यादातर तो टूरिस्ट ही होते हैं| और जो बाक़ी हैं वो होटल या रेस्टोरेंट चला रहे हैं| पर फिर भी मुझे यहाँ आकर रहने के अपने फैसले पर कभी अफ़सोस नहीं हुआ| अकेलापन यहाँ मुझे ज़िन्दगी की सबसे बड़ी नेमत की तरह मिला| उस रोज़ मेरी लिखी लाइन्स को पढ़ने के बाद नैना ने मनीष का प्रस्ताव झट से कबूल कर लिया था| वो मेरी दाहिनी कलाई पकड़े पकड़े कहती जा रही थी- सुन ना शेफ़ाली....देख तो कितना अच्छा लिखा है मनीष ने| मैं नहीं सुनना चाहती थी लेकिन उसकी पकड़ मेरी कलाई पर कस रही थी| और मैं अपनी बांयी कलाई देख रही थी जिन पर पिछली रात मनीष की उँगलियाँ छप गयी थीं...जब वो मुझसे ज़िद्द कर रहा था - शेफ़ाली लिख न कुछ

अच्छा....यार तू एकदम पोएट टाइप लिखती है...और भी थोड़ा लिख दे न, कि नैना खुश हो जाए... उस रात मैं सोयी नहीं थी| रात भर यूनिवर्सिटी का प्रॉस्पेक्टस पलटती रही कि ग्रेजुएशन के बाद मुझे पीजी किस विषय में करनी चाहिए| लिटरेचर में या सायकोलोजी में? उस रात मैंने पहली दफ़ा मनीष का सपना नहीं देखा था|

पहाड़ों की सुबह बड़ी ताज़ी और नर्म होती है| मैं हल्का महसूस कर रही थी| तैयार होकर ठीक दस बजे कॉलेज पहुँच गयी| क्लासेस बस दोपहर तक होती हैं| उसके बाद का सारा समय मेरा अपना, जिसे मैं किसी के साथ बांटना नहीं चाहती| शादी कर ले शेफ़ाली....कब तक ऐसे रहेगी...तेरे सारे दोस्त अपना परिवार बसा चुके है – माँ के उलाहने अनसुने करके पांच साल पहले मैं यहाँ चली आयी थी...यहाँ याने सतपुड़ा की रानी पचमढ़ी| छोटा सा हिल स्टेशन....छोटी सी नौकरी, ठीकठाक तनख्वाह और ढेर सारा सुकून|

लेकिन ये सुकून मेरे पास हमेशा से नहीं था... उन्नीस साल की उम्र में जो एक बार खोया तो फिर किताबों में सिर घुसा लिया था| नैना और मनीष की शादी में भी एक्साम्स का बहाना करके नहीं गयी थी| सारे दोस्त और सहेलियां ताने देते रहे...नैना और मनीष ने जी भर के कोसा| उन्हें कैसे बताती कि प्यार में पड़ जाना आसान था पर प्यार को भीतर दबा कर रखना, ज़ाहिर न करना कितना मुश्किल...वो भी जब आँखें उसे देख रही हों,कान सुन रहे हों... तो सबसे आसान तरीका था...पर्दा गिरा कर फिर सीन ही बदल दिया जाय|

मैंने एमए में यूनिवर्सिटी में टॉप किया फिर रिसर्च के लिए अप्लाई कर दिया| अब मैं ज़्यादातर इंदौर में ही रहने लगी थी| होशंगाबाद में घर पर रह कर पढ़ना मुश्किल था| शादी-शादी की गुहार लगाती माँ,बुआ मौसियों से कौन जूझता.. मनीष और नैना अपने अपने सपनों के साथ भोपाल में सेटल हो गए थे...मनीष बिज़नस मैन और नैना एक डोमेस्टिक एयरलाइन में एयरहोस्टेस मैं आते जाते उस शहर से गुज़रती मगर स्टेशन से बाहर निकलने का कभी मन नहीं किया| मिलने न जाने के बहुत सारे कारण थे| एक तो नैना बिज़ी रहती थी...उसके महीने के बीस दिन पच्चीस दिन तो फ्लाइट में गुज़रते| मनीष ज़रूर ज़िद्द करता- कभी तो रुक जाया कर यार...फ़ॉर ओल्ड टाइम सेक...कितने अच्छे दोस्त थे हम| मैं बस हँस के टाल देती...हाँ हाँ...आउंगी कभी... और फिर मन में सोचती- नहीं कभी नहीं... मेरा रिसर्च वर्क बस ख़त्म होने को था| सारा दिन मेरी आँखों के सामने अक्षर नाचते रहते थे| किताबों की महक नाक में भरी रहती| हॉस्टल की स्टडी टेबल पर किताबों, रिसर्च पेपर्स और डाक्यूमेंट्स का पहाड़ बनता जा रहा था| उन्हीं दिनों मुझे किसी काम से भोपाल जाना पड़ा...वहां मुझे कोई एक-डेढ़ महीना रहना था| यूनिवर्सिटी में रहने की कोई जुगाड़ नहीं हुई|

कुछ दिनों की बात है, किसी सस्ते से होटल में ठिकाना बना लेने का ख़याल लिए मैं इंदौर से भोपाल चल पड़ी| स्टेशन पर सामान उतार कर कूली खोज रही थी कि एक हल्की सी आवाज़ आयी...जैसे किसी ने पुकारा हो.. एक दम क़रीब से....शेफ़ाली... मैं चौंक कर पलटी....पांच साल बाद मनीष फिर मेरे सामने था... ये उन्हीं सर्दियों की एक शाम थी...नवम्बर 2010 मनीष और नैना मुझे खींच कर,ज़िद्द करके अपने घर ले आये हैं| उनके दुमंजिले घर की ऊपर की मंज़िल का एक कमरा मेरे लिए सजा दिया गया है| पढ़ने के लिए तेज़ रोशनी, छोटा सा फ्रिज, एक बड़ी सी टेबल और नर्म सा बिस्तर| नैना खुश है...बार बार मुझे गले लगा रही है...मेरे दिमाग की नसें फट रही हैं...मुझे नहीं रहना यहाँ,मनीष के इतने क़रीब| ये मेरे डायरी का वो पन्ना था जिसे मैं कई कई बार एडिट करना चाहती थी....इस उम्मीद से कि इसमें लिखा एडिट करने से शायद बीते दिन भी बदल जाएँ|

नैना और मनीष के घर में रहना मेरे लिए किसी सज़ा से कम नहीं था| दिन तो मैं ज़्यादातर यूनिवर्सिटी में ही बिता आती| काम न भी हो तो वहां की लाइब्रेरी में नोट्स बनाने बैठ जाती लेकिन शाम को तो लौटना ही होता| शुरू के कुछ दिन तो नैना ने छुट्टी ली हुई थी...वो मेरा इंतज़ार करती...हम साथ खाना खाते| मनीष पुराने कॉलेज के दिन याद दिलाता रहता...मैं असहज हो जाती क्यूंकि उसकी यादों में मेरे ही क़िस्से होते| शेफ़ाली तेरे हाथ में हमेशा एक डायरी और पेन होता था याद है?

और...सबके ग्रीटिंग कार्ड्स तुझसे ही लिखवाये जाते थे...न जाने कितनों को प्रपोज़ किया होगा तूने...वो हंस हंस के बोलता जाता.... पता नहीं क्यों मैं अकेले में मनीष का सामना करने से कतरा रही थी...लेकिन अपने आप का सामना तो मुझे करना ही था| उन दिनों किसी रोज़ मैंने डायरी में लिखा- “मुझे लगा था मनीष मेरी डायरी में पलने वाला एक चुप्पा शख्स है...पर नहीं...वो कितना बोलता है... और मुझे अब भी उससे कितना प्यार है...मैं ख़ुद को अपराधी समझ रही हूँ| दिमाग़ सही-ग़लत,ऊँच नीच के पैने तर्क कर रहा है...” 11 नवम्बर 2010

आज कल अपनी डायरी में कुछ अच्छा लिख रही हो या बस रिसर्च पेपर्स काले करने में लगी हो? मनीष पता नहीं कब से वहां खड़ा था...मैं अचकचा गयी थी|

डर गयी कि कहीं उसने पढ़ तो नहीं लिया या कहीं मेरी आँखें...मेरा चेहरा भेद तो नहीं खोल रहा... नहीं...वो नहीं जानता...कुछ नहीं! लेकिन उन्हीं दिनों मैं नैना की आँखें पढ़ रही थी| एक अजनबीपन तारी था उनमें,एक अनमना सा भाव| उस शाम हम तीनों तालाब के किनारे बैठे थे...बीच में बनी मज़ार पर लहरें टकरा टकरा कर लौट रही थीं| मनीष हमारे लिए भुट्टा सिंकवाने चला गया| नैना ने मेरी कलाई थाम ली....और बोली- मनीष बदल गया है...शायद मैं भी....हमारे बीच पहले जैसा कुछ नहीं रहा शेफ़ाली...उसका बिज़नस और मेरी फ्लाइट ड्यूटी बाक़ी है बस| बदल गये याने? कब? आय मीन कबसे? - मैं घबरा गयी कि कहीं मेरे आने से तो नहीं आया ये बदलाव|पर मुझे आये तो अभी दस दिन ही हुआ था... नैना ने मेरी कलाई छोड़ दी...दूर से एक-एक हाथ में दो-दो भुट्टे लाते मनीष को देख कर मुस्कराई और बोली- हम दो बिलकुल अलग तरह के लोग हैं शेफ़ाली... वो सेटल्ड लाइफ चाहता है और मैं बादलों में उड़ना चाहती हूँ| और भी बहुत कुछ है जो अलग है...बल्कि सब कुछ.... बट यू लव ईच अदर? मैंने हिचकते हुए सवाल किया... पता नहीं मैं जवाब में क्या सुनना चाहती थी...याद नहीं नैना ने क्या कहा था.... नैना और मनीष के घर में रहते हुए मुझे रात के सन्नाटों में कई बार दोनों की तल्ख़ आवाज़ें सुनाई देतीं मैं कान में रुई ठूंस लेती...कई बार रिश्तों का सच हमको हिला देता है...कई बार सच पर पर्दा पड़े रहना ही बेहतर विकल्प होता है| कभी कभी मनीष ऊपर चला आता...2 कप कॉफ़ी लेकर| हम ज़्यादा कुछ कहते सुनते नहीं...पर होता है ऐसा....कि किसी का क़रीब होना ही मन पर ठन्डे फ़ाहे की तरह महसूस होता है?बस वैसा ही.... पूरे पैंतालिस दिन उन दोनों के साथ रहने के बाद वो मेरे लौट जाने का दिन था| मैं ऊपर अपने कमरे में बिखरा सामान समेट रही थी| बार बार लगता जैसे कुछ छूट रहा है... शेफ़ाली? दरवाज़े पर हल्की दस्तक हुई| मनीष खड़ा था| मैं पलटी तो वो मेरे एकदम क़रीब था....मैं एक कदम पीछे हट गयी थी...

वो मेरी आँखों को देखता रहा...जिनको मैंने किसी तरह बह जाने से रोक रक्खा था... वो और आगे बढ़ा और मुझे कस के अपने गले से भींच लिया| मैं ज़रा सा कसमसाई फिर छोड़ दिया ख़ुद को.... मुझे लगा जैसे मैं उसका नाम बुदबुदा रही थी...मैं हैरान थी| सोचा था कि जो अट्ठारह बरस की कच्ची उम्र में महसूस किया था वो प्यार नहीं था...लेकिन जो अब महसूस हुआ उसे क्या कहूँ|

प्यार दुनिया का सबसे खूबसूरत एहसास है, माना....लेकिन सबसे उलझा हुआ,गुत्थमगुत्था एहसासों का पुलिंदा| नैना के घर, याने मनीष के इतना क़रीब रहने के बाद मुझे अपने भीतर के कुछ छिपे रंग नज़र आये और उन रंगों को मैं मनीष के सामने बिखेर आयी हूँ.... नहीं...ऐसा नहीं होना चाहिए...मुझे हट जाना होगा यहाँ से... एक बार फिर पर्दा गिरा कर सीन चेंज करने का वक्त शायद आ गया है| 18 मार्च 2010

दीदी ये क्या पुराना कबाड़ खोल के बैठी हैं आप? कितना पढ़ाई करेंगी? उमा की आवाज़ सुन कर मैंने घड़ी की तरफ़ देखा....और हाथ में पकड़ी डायरी परे सरका दी| दो घंटे बीत गए थे| आज अरसे बाद मन किया था, छोड़ आये वक्त को पुकारने का...जैसे कोई कटी हुई पतंगों को बड़ी उम्मीद से पेड़ों की शाखों से उतारता हो| मैंने उमा को सब समेटने का कह के अपना फोन उठाया....कॉलेज के किसी दोस्त का फोन आता ही होगा... मेरे बैच के दस-पंद्रह लोगों का एक ग्रुप पंचमढ़ी घूमने आना चाहता है और इंतज़ाम की बागडोर मुझे सौंप दी है| मैंने टालने की कोशिश की थी...पचमढ़ी क्यों भई? कहीं शिमला मसूरी गोवा वगैरह जाओ न...ये छोटी सी जगह है| लेकिन मेरी कौन सुन रहा था, वो सब तो तय कर चुके थे| ठीक है...कर दूंगी सारे इंतज़ाम....अपनी ज़रूरतें बताओ...मैंने हार के हथियार डाल दिए थे| और आज मेरे पास नामों की लिस्ट आयी थी.... नैना...मनीष....दो नामों पर जाकर मन उलझ गया था| उस शाम नैना और मनीष के घर से निकलते हुए मैंने उनसे कभी ना मिलने की कसम खायी थी| अपनी पोस्टिंग पचमढ़ी करवा ली, पुराने फ़ोन नंबर बदल डाले,सोशल मीडिया से दूरी बनाये रखी| हम नहीं मिले...पिछले सालों में...एक बार भी नहीं| शाम को मैं एक होटल के बुकिंग काउंटर पर खड़ी थी| बारह रूम चाहिए थे| मिस्टर मिसिज़ अंकित शर्मा, मिस्टर मिसिज़ विनीत अग्रवाल, मिस्टर मिसिज़ सोहेल खान.....मिस्टर मिसिज़...मेरे गले में कुछ अटकता हुआ महसूस हुआ..नैना एंड मनीष...

बुकिंग करके मैंने नाम और कमरों ने नंबर की लिस्ट सबको मेल कर दी| होटल से निकल कर मेरा घर जाने का मन नहीं हुआ| मैं दिशाहीन यहाँ वहां टहलती रही| पाइन की पत्तियों की महक आयी तो एहसास हुआ कि मैं कितनी दूर जंगल के भीतर चली आयी थी|

मनीष को फिर से देखने का ख्याल मुझे डरा रहा था| पिछली मुलाक़ात में उसका मेरे क़रीब आना कई सवाल खड़े कर रहा था| बरसों से पेपर वेट ने नीचे दबा रखे कागज़ के पुर्ज़े जैसे अचानक हवा में उड़ने लगे थे...

अँधेरा होने लगा तो मैं वापस जाने के लिए पलट गयी, तभी मेरा फोन बजा... कोई अननोन नंबर था... शेफ़ाली? मैं नैना....वहां से आवाज़ आयी... नैना....कैसी हो...मैंने आवाज़ में एक चम्मच ख़ुशी घोली... ठीक हूँ...मिलते हैं अगले हफ़्ते...पर फोन इसलिए किया कि तुमने जो रूम बुक किये हैं उनमें एक चेंज कर दो... मैं और मनीष के लिए अलग रूम्स चाहिए... व्हाट? मैं चौंक गयी...आय मीन व्हाय? अब हम साथ नहीं रहते शेफ़ाली....हमें अलग हुए कई साल हो गए|

बांस, शीशम और साल के पत्तों की जंगली खुशबु अपने में समेटे मैं घर लौट आयी| पर आज जंगल ने मुझे हमेशा जैसा सुकून नहीं दिया| दिमाग़ बार बार नैना की बात पर अटक रहा था- वो और मनीष अब साथ नहीं?

मन के किसी कोने ने छिप छिप के जो दुआ की थी वो जब पूरी हो गयी तो मैं खुश क्यों नहीं थी? मैं तो उसको हमेशा से पाना चाहती थी.. अठारह की उम्र में जब उसने नैना से प्यार किया तब, फिर उससे शादी की तब, फिर उसके घर डेढ़ महीने बिताने के बाद आख़री दिन उसने मुझे अपने सीने से लगाया तब भी.... इतने बरस मैंने उससे प्यार करना कभी बंद नहीं किया बल्कि उसकी तरफ़ से भी खुद को प्यार करती रही थी... घर पहुँच कर मैं चुपचाप कमरे की बत्तियां बुझा कर सो गयी| कॉलेज के दोस्तों का ग्रुप पचमढ़ी पहुँच गया था| मैं भी नाश्ते के समय वहीं होटल पहुँच गयी| मुझे सबने खूब उलाहने दिए क्यूंकि एक मैं ही थी जो सबसे कटी हुई थी|चुपचाप सबके ताने सुनती रही| नैना देर तक मेरे गले लगी रही...मैं उसकी तकलीफ़ सोख लेना चाहती थी| पूछना चाहती थी कि तुम दोनों के अलग होने की वजह कहीं मैं तो नहीं? लेकिन मैंने उसके चेहरे पर न तकलीफ़ देखी न आँखों में कोई गिला शिकवा...हमेशा की तरह कड़क पहनावा और टिपटॉप मेकअप| मिस्ड यू...अ लॉट...कहते हुए वो पास बैठ गयी| मैंने थोड़ा हिचकते हुए पूछा- तुम और मनीष? क्या हुआ नैना? कुछ नहीं हुआ शेफ़ाली...यही तो बात है!! वो लापरवाही से हंस दी| मैंने अपने भीतर की हिम्मत समेटी और पूछा- जब मैं वहां तुम दोनों के साथ थी? तब....तब...उसके बाद?

मुझे अकुलाहट होने लगी....समझ नहीं आ रहा था कैसे पूछूँ? कैसे पता लगाऊं कि उन दोनों के अलग होने की वजह मैं तो नहीं थी...फिर लगा क्या फ़र्क पड़ता है| दो लोगों के साथ होने की या अलग हो जाने की वजह अकसर कोई तीसरा लगता है...पर वास्तव में होता नहीं|

मैंने दूर किसी टेबल पर बैठे मनीष को देखा...इतने सालों में वो थोड़ा बदल गया था| उम्र के निशान यहाँ वहां झलक रहे थे| मेरे भीतर टीस उठने लगी,उसके पास जाकर बैठने की ललक भी... बीच में आते कई भूले बिसरे चेहरों को पार करती उसकी नज़र मुझ पर पड़ी| वो देख रहा था मुझे...जैसे कोई पंछी टोह लेता हो किसी डाल पर बसेरा करने से पहले...जैसे नाविक परखता है लहरों को, अपनी नाव किनारे लगाने से पहले| आने वाले एक सप्ताह हम सब पचमढ़ी घूमते रहे...पर सब के बीच मैं खुद को और मनीष को तलाशती रही| मुझे लगा जगह मिलते ही मेरे अन्दर दबा प्यार फिर पांव पसारने लगा था...पीठ पर पंख उगने लगे| मनीष और मेरी नज़रें बार बार टकरा जातीं| पता नहीं क्या चल रहा था उसके भीतर? अब वो नैना का नहीं था....पर मेरे लिए शायद इतना काफ़ी नहीं था....मुझे शायद इंतज़ार था उसका मेरा हो जाने का|
