मैं बालकनी में खड़ी जगमगाते शहर को देख रही थी। सारा शहर सोया हुआ था। न मालूम कितने लोग इन छतों के नीचे करवटें बदल रहे होंगे। रात का मतलब हमेशा नींद कब होता है? मेरे लिए तो बिलकुल नहीं था। दिन भर कॉलेज की पढ़ाई और घर आकर किताबों में डूब कर भी मैं थकती नहीं, पलकें बोझिल नहीं होती। पता नहीं कितनी ही रातें मैं ऐसे बालकनी में गुज़ार दिया करती थी क्यूंकि … क्यूंकि मुझे घर के अन्दर घुटन होती थी। एक अनमनापन, या शायद अजनबीपन महसूस करने लगी थी इन चारदीवारियों के पीछे। बेहद सलीके और खूबसूरती से सजे मेरे घर में भी यहाँ वहां बेनूरी झाँक जाती।

दूर कहीं घंटाघर की घड़ी ने रात के तीन बजाये। मैं भीतर चली आयी। लैंप की धीमी रोशनी में लिविंग रूम की बादामी दीवार पर लगी तस्वीरें मुस्कुरा रही थीं, माँ पापा की तस्वीरें। किसी में दोनों ने एक दूसरे को थाम रखा है, गालों से गाल टिकाये, एक दम रूमानी तस्वीर। और उसके पास लगी वो तस्वीर जिसमें पापा माँ की मांग में अंगूठी से एकदम लाल बंगाली सिन्दूर उड़ेल रहे हैं। माँ ने पलकें बंद कर रखी हैं, कितनी सुन्दर लग रही हैं।डीपली इन लव। प्यार में औरतें खूबसूरत हो जाती हैं, ये बात इस तस्वीर को देख कर सही साबित होती है। एक तस्वीर में मैं भी थी, पापा की गोद में। अपने माँ पापा की लाड़ली- उनकी स्वरा! माँ ने पापा के कंधे पर सिर टिका रखा था। परफेक्ट ... परफेक्ट फॅमिली की सुन्दर तस्वीर। मैंने हौले से जाकर तस्वीर को चूम लिया और अपने कमरे की तरफ़ चल दी। अभी दरवाज़ा बंद करने ही जा रही थी कि माँ पापा के कमरे से कुछ आवाज़ आयी। जैसे दबी ज़बान से कुछ बात कर रहे हों। इतनी रात? सोये क्यों नहीं ये दोनों? मैंने टेबल पर ज़ोर से ग्लास रखा ताकि उन्हें पता लग जाए कि मैं जाग रही हूँ। मेरे अन्दर दबी बेचैनी बढ़ने लगी। और ये बेचैनी पिछले ढेढ़ साल से मेरी ज़िन्दगी का हिस्सा बन गयी थी। जब जब माँ पापा बात करने लगते, न जाने कब कैसे उनके बीच का संवाद बहस में बदल जाता और ज़रा ज़रा सी दोनों की आवाज़ ऊंची होने लगती। ज़रा ज़रा से दोनों तल्ख़ होने लगते और थोड़ी ही देर में बातें वहीं कहीं अधूरी छूट जाती ... अनरिज़ोल्वड। मैं छटपटाने लगती। क्या करती? किसे समझाती? कैसे? मैं ख़ुद ही कहाँ समझ पा रही थी कि दोनों के बीच जो हो रहा है उसकी वजह क्या है? कौन है ज़िम्मेदार? किसी एक ऐसे ही झगड़े के बाद फिर देर तक दोनों अलग अलग कमरों में बंद हो जाते। मैं हैरान ख़ुद से सवाल करती रहती कि कब इन दोनों की दुनिया अलग अलग हो गयी? रात देर से सोना मेरे लिए सुबह देर से जागना बिलकुल नहीं था। माँ सुबह सुबह किचेन में आकर कॉफ़ी के लिए कप्स निकलतीं और मेरी नींद खुल जाती थी। आज भी मैं सात बजने के पहले अपने कमरे से निकल आयी। पापा लिविंग रूम के एक कोने में सजी मार्बल टॉप वाली कॉफ़ी टेबल के पास बैठे अखबार पढ़ रहे थे और माँ डाइनिंग टेबल पर मेथी पालक की गड्डी फैलाए कभी कॉफ़ी पीतीं, कभी मोबाइल स्क्रॉल करतीं, कभी भाजी के पत्ते चुनने लगतीं। मैंने एक नज़र दोनों को देखा कि पिछली रात के निशाँ उनके चेहरों पर बाक़ी थे क्या? मैं इन दिनों पापा के माथे की शिकन और माँ की सूजी आँखों से घबराने लगी थी। “मॉर्निंग माँ! पापा!” मैंने खुश खुश लहजे से कहा और डाइनिंग चेयर खींच कर बैठ गयी। “कॉफ़ी के साथ क्या लोगी स्वरा?” माँ ने उठते हुए कहा तो मन किया कह दूँ कि बीते दिनों जैसी ख़ुशी दे दो न

माँ! वो कैसे नाश्ते की टेबल मैं और पापा बैठे तबला बजाते रहते और तुम दौड़ दौड़ कर गर्म नाश्ता सर्व करती थीं। पसीने से भीगे तुम्हारे चेहरे पर कितना सुकून दिखता था, वो सुकून रख लाओ ना एक तश्तरी में।

“नहीं कुछ नहीं ... रात को सोने से पहले फ्रिज से निकाल कर पिज़्ज़ा खा लिया था” मैंने सामने रखी कॉफ़ी का मग उठा कर सिप करते हुए कहा। पांच मिनिट में माँ मेरी ब्लैक कॉफ़ी ले आयीं। मैं कप लेकर पापा के पास आकर बैठ गयी। उन्होंने अखबार से नज़रें उठायीं और मुस्कुरा कर बोले- “सो?? क्या चल रहा है? कॉलेज जाओगी?” “हम्म या शायद नहीं ... आज मूड नहीं!” “आज अपन दिन भर ओल्ड क्लासिक्स देखें पापा?” मैंने कुर्सी पर पालती मारते हुए, भौंहें उचकाते हुए पूछा। कितना शौक़ था हमें फ़िल्में देखने का। पापा क्लींट ईस्टवुड फैन थे। जब देखो तब ‘द गुड द बैड एंड द अग्ली’ देखने की ज़िद्द करते। माँ नरगिस जी की फैन थी। उनकी सुई बरसात, आवारा और मदर इंडिया पर अटक जाती। मैं भुनभुनाती रहती ... “यार दोनों बोरिंग” पर सच तो ये था कि मुझे बहुत मज़ा आता था उनके साथ। मेरे लिए पूरे हफ़्ते भर का सबसे अच्छा समय वही होता। “पापा ... यू डिन्ट रिप्लाई?? देखें आज मूवीज़ ... बैक टू बैक??” मैंने लाड़ जता के बोला। “अरे नहीं नहीं बेटा, आज तो मुझे शाम को निकलना है ...एक वीक के लिए बाहर रहूँगा” मैंने पलट के माँ को देखा। वो वैसे ही ख़ामोश पत्तियां चुनने में लगी थीं। “माँ आप कुछ कहो ना? पापा कितना टूर करते हैं?” मैंने माँ के कंधे पर झूल के कहा। “वर्क कम्स फर्स्ट माय डिअर गर्ल” पापा अखबार रखते हुए उठे और मेरे गाल थपथपाते हुए अपने कमरे में चल दिए। बात देखने में बहुत छोटी और सहज थी पर असल में वैसी थी नहीं। मुझे वजह नहीं समझ आ रही थी, लेकिन शादी के बीस साल बाद मुझे माँ पापा के रिश्तों के धागे उलझते, टूटते महसूस हो रहे थे। हर घर की एक तासीर होती है। मेरे घर की भी थी। खट्टी मीठी सी। माँ को घर सजाने का, बाग़ बगीचा लगाने का और खाना बनाने का शौक था। माँ ही तो थीं जो घर को घर बनाए रखती थीं वरना पापा के लिए तो घर ट्रांज़िट कैंप था। याने महीने के बीस दिन वो टूर पर ही रहते थे। लेकिन इतने सालों में माँ को मैंने कभी शिकायत करते नहीं सुना। ऐसा ही था उनका स्वभाव, चुपचाप सा, समंदर सा गहरा!! वो बस अपने आप में सिमटी दिन भर काम में लगी रहतीं। हमारा घर हमेशा व्यवस्थित, चमकता रहता था। अब भी चमकता रहता है बस माँ की आँखों का नूर, उनकी चमक न जाने कहाँ खो गयी थी। और पापा! वो पहले जैसे ही थे- बहुत बिजी ... लगातार टूरिंग। और जब घर पर होते, तब अपनी दुनिया में रहते। बैंक के पेंडिंग काम निपटाते और ऑफिस के बाद सिर्फ रिलैक्स करते। शायद इतना बिजी रहने के कारण उन्हें दुनियादारी में बिलकुल दिलचस्पी नहीं थी। किसी से मिलना, किसी को घर बुलाना उन्हें बेचैन करता था। माँ और पापा एकदम अलग स्वभाव के थे ... धूप-बारिश जैसे, पर हर अरेंज्ड मैरिज की तरह वो भी आराम से निबाह कर रहे थे। माँ के साथ जीना शायद बहुत आसान था। पर पिछले ढेढ़ दो सालों में मैं उनके रिश्ते में बदलाव सा देख रही थी। माँ थोड़ा और ख़ामोश हो गयी थीं और पापा थोड़ा बेसब्र, थोड़ा अनमने। पहले मुझे लगता रहा कोई अनबन होगी, सुलझ जायेगी। लेकिन नहीं ... बीतते दिन के

साथ मैं गांठों को कसते हुए महसूस कर रही थी। आज फिर पापा के टूर पर जाते ही घर में एक चुप सी फ़ैल गयी। किचेन के बर्तनों की खडखड नहीं, टीवी भी ऑफ़ पड़ा था।क्यूंकि दिन भर न्यूज़ चैनल और सेंसेक्स देखने में न माँ की दिलचस्पी थी न मेरी। मैं अपने कमरे में बैठी शैली और कीट्स को पढ़ रही थी। समझ रही थी उनकी कविताओं को! नोट्स बनाने थे। माँ भी अपने कमरे में कोई किताब लिए बैठी होंगी। एक जैसे थे हम दोनों। ख़ूब पढ़ना चाहते थे और थोड़ा सा म्युज़िक बस। मैंने सामने खुले पन्ने की कविता फिर पढ़ी। दो बार चार बार। लेकिन आँखों और मन का तालमेल ही नहीं बैठ रहा था। मैं उठ कर माँ के पास चल दी। माँ जॉगिंग के लिए पार्क जाने की तैयारी में थी। तंग ट्रैक सूट, स्पोर्ट्स शूज़ और कानों में ईअर फ़ोन ... किसी टीन एजर लड़की सी.. और मुझे लगा उनकी आँखों की उदासी भी छंट गयी है। मैंने उनका हाथ पकड़ कर बैठा लिया। माँ ने विरोध नहीं किया। कभी किसी बात का नहीं करती थीं। मैंने उनकी हथेलियाँ अपने हाथों में दबा ली- “माँ क्या हुआ है? कुछ हुआ है न?? यू कैन टेल मी” माँ वैसे ही एकटक मुझे देखती रहीं। उनकी हथेलियाँ ज़रा सी नर्म पड़ती मैंने महसूस की लेकिन उनकी आँखों में कोई बेचैनी मुझे नज़र नहीं आयी। क्या मैं ऐसे ही परेशान थी? क्या शादी के इतने साल हो जाने के बाद पति पत्नी के रिश्ते ऐसे बदल जाते हैं? “अच्छा हुआ तूने पूछा। शायद तेरे पूछने के इंतज़ार में ही थी ...” वो कुर्सी खींच कर बैठ गयीं, ईयर फोंस टेबल पर रख दिए। मुझे लगा माँ की आवाज़ ज़रा सी भर्रा गयी थी, मैंने अपनी हथेलियाँ और कस लीं। माँ ने अपनी पलकें मूँद लीं। फिर हौले से बोलीं- “स्वरा ... आय एम इन लव ... इन लव विथ समवन एल्स ... पिछले दो सालों से तुम्हारे पापा के अलावा कोई और है मेरी ज़िन्दगी में” ‘आय एम इन लव’ देखा जाय तो कितने सुन्दर शब्द हैं। लेकिन मेरे कानों में ये किसी कर्कश कठोर आवाज़ की तरह पड़े थे। मैं सन्न रह गयी थी और सामने सर झुकाए बैठी माँ को देखती रही। मैंने उनके कंधे पकड़ कर चेहरा अपने सामने कर लिया। और हल्का सा झकझोर के पूछा- “क्या कह रही हो माँ?? जानती भी हो??” मेरी आवाज़ अनजाने ही तेज़ हो गयी, तल्ख़ भी। मुझे लगा माँ जैसे काँप गयीं थीं, डर गयीं थीं। मैंने उन्हें छोड़ दिया ... मुझे रोना आ रहा था। चाहूँ तो बिलख बिलख के रो दूँ। लेकिन मैं चुपचाप वहां से उठ गयी। अपने कमरे में घुस कर दरवाज़ा तेज़ आवाज़ में बंद कर लिया। अपना सर घुसा लिया तकिये में। समझ नहीं आ रहा था क्या करूँ? कुछ कहना चाहती थी मगर किससे? मन किया पापा को कॉल करूँ, उन्हें बताऊँ। लेकिन उस ख़याल से ही कलेजा काँप गया। कैसा लगेगा उन्हें? क्या करेंगे वो? उदास होंगे? नहीं, नाराज़ होंगे बहुत बहुत नाराज़। क्या पता माँ से बुरी तरह पेश आयें? ज़रूर आयेंगे। यूँ भी उन्हें बात बात पर कितना तेज़ गुस्सा आता है। वो तो माँ हैं जो मुस्कुरा कर, शांत रह कर सब सम्हाल लेती हैं। अब कौन सम्हालेगा? कौन सम्हालेगा इस घर को ... मुझे? उस पल मैं माँ से नफ़रत करना चाहती थी, चीखना चाहती थी उनके चरित्र पर, उनकी बेवफ़ाई पर ... उनके स्वार्थी होने का उलाहना देना चाहती थी। मैं पापा की खुशियों, उनके सुख की दुहाई देना चाहती थी। मैं अपने प्यार का, मेरे लिए उनकी जिम्मेदारियों का हवाला देना चाहती थी। दो दिन तक मेरी और माँ की एक भी बात नहीं हुई। अमर बेल की तरह फ़ैल रही थी ख़ामोशी। माँ रोई आँखों से मुझे तकती रहतीं। खाने की थाली बिना खाए मुझे सिंक में दिखाई देती रही। उनका फ़ोन बजता रहता और वो जवाब नहीं देतीं। कैसी घुटन महसूस हो रही थी इन दिनों।

एक शाम माँ बालकनी में बैठी थीं। पता नहीं कब से मैं उन्हें इस तरह बैठा देख रही थी। और पता नहीं कब तक यूँ ही देखती रहूंगी, सहती रहूंगी। कॉफ़ी के दो मग लेकर मैं वहीं चली गयी। मूढा खिसका कर पास बैठ गयी। कॉफ़ी उनके हाथ में पकड़ा दी और फिर अपने भीतर की सारी हिम्मत जुटा के मैंने पूछ ही लिया- :क..कौन है कौन है वो माँ??”

कुछ शब्द ऐसे होते हैं जो चुप्पी को तोड़ते नहीं, बल्कि और गहरा देते हैं। माँ कुछ नहीं बोलीं, देर तक नहीं बोलीं ... मैंने कप एक तरफ़ रख दिया और उनका हाथ अपने हाथ में ले लिया। उनकी हथेली की रेखाओं पर अपनी उंगली फ़िराने लगी। “माँ जो होना है वो तो होकर रहेगा या शायद हो ही गया। और तुम इस तरह पूरी ज़िन्दगी नहीं गुज़ार सकतीं ... मैं भी नहीं”

माँ ने मुझे देखा और सिसकने लगीं। फिर धीमे धीमे बोलने लगीं। इतनी धीमे जैसे डर रही हों कि आवाज़ किसी ने कानों तक न पहुँच जाए। “वो मुझे पार्क में मिले ... बगल वाली सोसाइटी में रहते हैं ... अकेले हैं ... जॉगिंग करते करते हम अपने बारे में बातें करते रहे। हम बिलकुल एक जैसे हैं। पसंद एक सी, शौक एक से, ख़याल एक से, चीज़ों को देखने का नज़रिया भी!” माँ ज़ार ज़ार रो रही थीं।

“जो हुआ वो मैंने बिलकुल नहीं चाहा था। मन जब उनको पसंद करने लगा तो रोका भी ख़ुद को। दोस्ती के दायरे में समेटे रखना चाहा। कई कई दिन पार्क नहीं गयी, कई कई दिन मोबाइल स्विच ऑफ रखा ... पर ... पर ...” माँ ने अपना सिर झुका लिया। जैसे ... जैसे कोई अपराधी आत्मसमर्पण कर रहा हो। आने वाले दिन बहुत मुश्किल थे। मैं माँ के भीतर के गिल्ट और प्यार की लड़ाई देख सकती थी। तकलीफ़ हो रही थी उन्हें इस तरह देख कर लेकिन ख़ुद भी उलझ रही थी। कभी कभी लगता इतना मुश्किल क्यों है ये सब? क्यों बंधनों को, मन को हमने इतना रोक के रखा है? पहरों में? क्यों हर बात सही ग़लत के तराज़ू में तौली जाना ज़रूरी है?? अजीब था सब ... मुश्किल और माँ के लिए तो बहुत ही उलझा ... मुझसे कह कर माँ हल्की नहीं हुई थीं। ये बात उन्हें पापा से कहनी थी और ये सब इतना आसान नहीं था। होता आसान, अगर वो और पापा झगड़ रहे होते, या, या पापा कोई बुरे इंसान होते ... या ... या माँ ही होतीं अनइमोशनल या स्वार्थी, रिश्तों को अहमियत न देने वाली? पर दिक्कत तो यही थी। माँ पापा दोनों ही अच्छे इंसान थे। दोनों के बीच सब कुछ तकरीबन ठीक होते हुए भी माँ की ज़िन्दगी में कोई आया। लेकिन मैं शायद अब समझ रही थी। ये जो “तकरीबन ठीक” था यही सही नहीं था। रिश्ते पूरी तरह से संतुष्ट तब ही होते होंगे जब दो लोगों के बीच “सब कुछ” ठीक हो।

शायद माँ भी ऐसे ही सवालों से जूझ रही थीं। उन्होंने रसोई में काम करते हुए मुझे सामने बैठा लिया था। मेरी उँगलियाँ चूमते हुए बोलीं- “काश तेरे पापा बुरे इंसान होते, काश वो मुझसे झगड़ते होते, काश उन्होंने ये घर मुझे सौंप न दिया होता”

“माँ आपसे कोई कैसे झगड़े? यू आर सो सबमिसिव ... सो कैरिंग ... सो ...” मैंने उनके सीने पर अपना सिर टिका दिया। “पर मैं थक गयी हूँ स्वरा ... मैं अच्छी बने बने थक गयी हूँ ...हाँ कह कह के शायद घुटने लगी थी। जब तेरे पापा ने तेरी परवरिश की फ़िक्र जताते हुए मुझे जॉब छोड़ने को कहा तो मैंने ख़ुशी से मान लिया क्यूंकि उनकी बात ठीक थी कि हमारी प्रायोरिटी तुम हो! और फिर उन्होंने फ़ैसले के सारे अधिकार अपने पास रख लिए कि तुम क्या जानो सही-ग़लत! तुमने दुनिया कहाँ देखी। तब भी वो सही थे। घर में ग़ज़लें नहीं बजीं, बालकनी में पौधे नहीं रखे गए, मायके रुकने की मियाद तय हुई, ‘सहेलियों से अकेले मिलना कहाँ की तुक’ ठहराई गयी। मैं ढलती गयी पिघले लोहे की तरह। बड़े सुन्दर ढाँचे थे सब ... बड़ी तारीफें हुई हर रूप की। मैं परफेक्ट थी स्वरा ... परफेक्ट!!” “हाँ माँ तुम परफेक्ट हो!!” मैंने बोलना चाहा। पर माँ अभी और भी कुछ कहना चाहती थीं। “जानती हो, कई बार हमें लगता है कि जितना हमने पाया उतना ही पाना चाहते थे। इसलिए ख़ुश भी थे। याने जैसे ख़ुशियों के मायने ही नहीं पता थे। और ज़िन्दगी निकलती गयी इसी भ्रम में” मैंने हौले से पूछा- “अब आप ख़ुश हो माँ?” मैं इंतज़ार करती रही। माँ के गले से एक घर्राहट सी निकलती रही, कोई शब्द नहीं निकले, कोई जवाब नहीं आया। मैं परेशान हो गयी कि मेरे सामने जो औरत बैठी है उसके लिए प्यार तकलीफ़ कैसे बन गया? मैं ... मैं उसकी माँ बन जाना चाहती हूँ, उसके बालों में तेल डालते हुए उससे उसके सीक्रेट्स पूछना चाहती हूँ। देखना चाहती हूँ उसकी लाल होती कनपटियाँ, महसूस करना चाहती हूँ उसकी आवाज़ का रून्धना, उसके गले में लफ़्ज़ों का अटक अटक जाना। मैं अपनी माँ की माँ बन कर उन्हें सारी खुशियाँ देना चाहती हूँ। पापा ने टेबल पर रखा पानी का जग उठा के ज़मीन पर पटक दिया था। माँ चुपचाप कांच बटोर रही थीं। जानती हूँ कांच की किरचें पापा को भी चुभ रही होंगी। उनके लिए ये जानना किसी शॉक से कम नहीं था कि माँ के दिल में किसी और ने जगह बना ली है। माँ कभी उनके ख़िलाफ़ चली जाएँ ये उनकी सोच के बहुत बाहर की चीज़ थी। शायद उनके मन के साथ उनका अहं भी टूटा था। मैंने रिश्तों की पेचीदगियां जी नहीं थीं लेकिन एक बात जानती थी कि हमें एक ही ज़िन्दगी मिलती है और उसे हम अपनी तरह, अपने लिए जियें ये ज़रूरी है। ये हक़ है हमें। मैंने उस दिन माँ को भी यही समझाया था। माँ हैरान थीं मेरे रवैये पर। “स्वरा तू मुझे तेरे पापा से अलग हो जाने के लिए कह रही है?”

“हाँ माँ, आपको अधिकार है अपनी ज़िन्दगी चुनने का, और पापा को अधिकार है कि वो सच जानें। साथ होकर न होने की तकलीफ़ आप दोनों को नहीं भोगनी चाहिए” “क्या कमी थी तुम्हें?? सब तो था ... बताओ??” पापा ने मुट्ठियाँ भींचते हुए धीमी आवाज़ में पूछा। माँ ने कोई जवाब नहीं दिया। मैं जानती थी जवाब ... कुछ कमियों के नाम नहीं होते। मैं पापा के पास बैठी थी चुपचाप उनके कंधे सहलाते, उन्हें ये भरोसा दिलाते कि मैं हूँ उनके साथ। और माँ भी तो यही चाहती थीं।

“तेरे पापा मेरे बिना रह लेंगे लेकिन तुझे वो प्यार करते हैं स्वरा ... तेरा होना उनके लिए बहुत ज़रूरी है ... उनका ख्याल रखना।”

दो दिन बाद माँ चली गयीं। माँ ने एक सोसाइटी में अलग फ्लैट लिया। उन्होंने मुझे कॉल करके बुलाया। “माँ आप यहाँ? आय मीन ... मुझे लगा आप वो ... उनके साथ ...” माँ ने मेरा माथा चूम लिया और मुस्कुराते हुए बोलीं- “मुझे अकेले रहना है स्वरा ... अभी कुछ दिन या बहुत सारे दिन ... या शायद हमेशा ... जो जगह तेरे पापा की थी वो मैं किसी और को देने के लिए शायद अभी तैयार नहीं” “क्या आप ... आप लौटना चाहते हो?”

माँ ने कटोरी में गाजर का हलवा निकाल कर मुझे पकडाया और बोलीं- “नहीं ... मैं और तेरे पापा का रिश्ता अपनी ज़िन्दगी जी चुका था। हम बिना प्यार के, एक आदत बने साथ रह रहे थे। कभी सोसाइटी बहाना थी तो कभी तुम। मुझे लगता था मेरा और पापा का अलग होना तुम्हें दुःख देगा। बल्कि सच कहूँ तो मैं तुम्हें अपने कारण शर्मिंदा नहीं करना चाहती थी स्वरा” “ओह नो माँ .. इट्स ओके ... इट्स योर लाइफ़ ... प्लीज़ ...” मैंने माँ के गाल से अपने गाल रगड़ दिए।

माँ की आँख के कोर ज़रा से गीले हो गए- “चल छोड़। बता कैसे हैं तेरे पापा? होप ही इज़ फाइन” मैं हंस दी, “अच्छे हैं, इतने बिज़ी कि दुखी होने का भी टाइम नहीं ... हाँ तुम्हारे हाथ का हलवा ज़रूर याद करते हैं, थोड़ा सा पैक कर देना” माँ गुनगुनाते हुए रसोई में हलवा पैक कर रही थी। कमरे में ग़ज़ल की आवाज़ थी। ढेर सारे पौधे ड्राइंग रूम के अन्दर रखे थे, किताबें फ़ैली थीं.. खिड़कियों में सफ़ेद झीने परदे ... उनका फेवरेट रंग! माँ ने कितना अलग ढंग से सजाया था ये घर, अपने ढंग से।
