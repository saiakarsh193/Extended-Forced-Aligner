कमरों में घुमड़ता हवन का धुआं रास्ता ढूंढता खिड़की से बाहर निकल रहा था। अभी- अभी 11 ब्राह्मणों की पंगत भोजन करके गई थी। दादू ज़मीन पर बिछे आसन के किनारे बैठे शांत आंखों से दादी की तस्वीर देख रहे थे, माला चढ़ी तस्वीर। आज बरसी थी दादी की। वहीं खड़ा उनका पोता संचित उन्हें देख रहा था। जाने ये सच था या वहम, उसने दादू की आंखों पर एक पनीली झिल्ली देखी। “दादू, आसन समेटकर पोंछा लगवा दूं”? उसने पूछा तो वो चिंहुके, जैसे किसी याद से जागे हों। हाथ हिलाकर मना करते हुए बोले, “अभी रहने दे”। “ठीक है” कहकर वो पानी लेने चला गया। रसोई के दरवाज़े से दादू का कंधा दिख रहा था उसे, वो कंधा जिस पर अक्सर दादी अपना सिर टिकाती थीं। इंसान अकेले जनम लेता है और मौत उसे अकेला ही लेजाती है। लेकिन ये अकेले जाने वाली थ्योरी ठीक नहीं। जोड़ों का तो साथ में ही उड़-जाना बेतहर है। वरना अकेले कोई कब तक उड़े? दादू अक्सर कहते कि ‘ज़िंदगी में सब अपना काम करने आते हैं, जिसके काम पूरे हुए वो चला गया’। तो क्या अब भी उनका कोई काम बाकी था? गिलास भरकर बहने लगा। थोड़ा सा पानी गिराकर तली पोंछते हुए संचित दादू के पास आया। “दादू पानी”। “इतनी सेवा मत कर। कुछ दिन बाद चला जाएगा.. अपने मां-पापा पास अमेरिका”। उन्होंने कहा। उनकी आवाज़ में थकावट थी, जैसे तन्हा आसमां में चक्कर काटता फ़ाख्ता थक गया हो, हार गया हो। वो उठकर आराम-कुर्सी पर बैठे और आंखें मूंद लीं। कुछ सोच रहे थे शायद। बंद पलकों के पीछे पुतलियों की हलचल, कुर्सी के हत्थे पर उनके नाखून की खटखटाहट, सब देख रहा था संचित।

तभी दरवाज़े की घंटी से उनकी आंख खुली। संचित ने दरवाज़ा खोला, पोस्टमैन था। सरकारी पोस्ट के अलावा कोई ख़त पहली दफ़ा आया था दादू के नाम। लिफ़ाफ़े पर नाम पढ़ते हुए उसने कहा, “किसी निवेदिता बैनर्जी की चिट्ठी है”। दादूकी निगाहें सीधी ख़त पर थीं। कुछ बुदबुदाते हुए उन्होंने हाथ बढ़ाकर ख़त थामा। वो पकड़, उंगलियों की वो सरसहाट कुछ अलग थी। कंपकंपाती उंगलियां उस नाम पर

फिराते हुए बोले, “ज़रा टीवी के सामने से चश्मा तो उठा दे”। उनकी नाक पर टिके चश्मे और पीछे से झांकती धुंधलाई आँखें देखकर संचित ने पूछा, “मैं पढ़ दूं क्या? इफ़ यू डोंट माइंड”। ख़त बढ़ाते वक़्त एक हिचक थी उनके हाथों में। वो चिट्ठी पढ़ने लगा, “शेखर... आशा है कि तुम ठीक होगे। कुछ महीने पहले छुटकी से पता चला कि तुम्हारी पत्नी नहीं रहीं। जीवन का नाम आना-जाना है, तुम हताश मत होना, जैसे मैं नहीं हुई थी। 7 साल से अकेले जीवन जी रही हूं। कुछ बाकी रह गए काम पूरे कर रही हूं। एक काम तुम्हारे हिस्से का भी है। अगर अनुमति हो तो उसे पूरा कर दूं? पत्रोत्रर अवश्य देना। प्रतीक्षा में... तुम्हारी मंपा”। खत मोड़ते हुए उसने दादू को देखा। एकदम ग़ायब होचुका धुंआ उनकी आंखों में चुभ रहा था। वो कहीं गुम थे, जैसे दूर से आती आवाज़ें सुन रहे हों। संचित भी सुनना चाहता था वो ख़ामोश आवाज़ जो उनकी पलकों पर बूंद बनकर झूल रही थी। ख़तों की तासीर होती ही है ऐसी, बीता सबकुछ बटोरकर ले आने वाली। छत को एकटक तकते, कुर्सी पर झूलते, दादू के चेहरे पर चिट्ठी का हर्फ़-हर्फ़ उंकर रहा था। मंपा, निवेदिता- दो-नाम वाले इस किरदार में संचित उलझने लगा। उनके पांव के करीब बैठते हुए उसने पूछा, “ये आपकी कोई दोस्त हैं”? वो दो-पल चुप रहे, शायद कोई सटीक नाम खोज रहे थे उस रिश्ते का। “दोस्त तो नहीं थी वो”।

कहकर वो अपनी हथेली में झांकने लगे और संचित उनकी आँखों में, जैसे आंखें कोई बाइस्कोप हों। 45 साल पुरानी ज़िंदगी दिखाता बाइस्कोप। जिसके गोल घेरे के दोनों ओर हाथ लगाए वो कलकत्ता शहर देख रहा था, 21 साल के शेखर यानि दादू और मंपा को देख रहा था। शेखर की पहली पोस्टिंग कलकत्ता में हुई थी। स्कूल में बतौर अंग्रेज़ी टीचर। पिताजी ने अपने दोस्त से कहकर किराये के मकान का इंतजाम करवा दिया था। उस शाम ड्यूटी ज्वाइन करके वो सीधे बताए पते पर पंहुच गया। स्लेटी रंग का घर, गली से पहली मंज़िल को जाती सीढ़ी, और ठीक नीचे एक गैलरी। इधर-उधर देखते हुए वो गैलरी से भीतर आगया। कुछ लोगों की आवाज़ें आरही थीं, उसने हिचकते हुए एक कमरे का दरवाज़ा खटखटाया। “तुमी की चाही”? दरवाज़े की ओट से 15-16 साल की लड़की झांकी। नीम-पाती सी कटीली आंखें, गुथीं लंबी चोटी, गालों पर झूलती लट, जिसे आलता रचे

हाथ कान के पीछे खोंस रहे थे। “वो किराये के घर के लिए”। शेखर ने कहा। “अच्छा-अच्छा” कहते हुए उसने चाभी उठायी और आंगन से ऊपर की ओर जाती सीढियां चढ़ने लगी। शेखर उसके पीछे था। कमरे का दरवाज़ा खोलते हुए बोली, “आगे वाली सीढियां हैं ना, वो तुम्हारा रास्ता हैं”। “मंपा...ओ मंपा...तुमी कोथाए”? तभी नीचे से किसी ने पुकारा। “अमी आश्ची मां” कहते हुए वो नीचे दौड़ गई। साड़ी के नीचे से उसके आलता लगे पांव झांक रहे थे। गुलाबी पांव, जिनपर गाढ़ा आलता बहुत खूबसूरत लग रहा था। शेखर उससे निगाहें हटाते हुए कमरे में आगया। साफ़-सुथरा था कमरा। बक्से में से कपड़े निकालकर अलमारी में लगाने के बाद वो ट्रांजिस्टर लेकर बैठ गया। “दादा” दरवाज़े पर मंपा की छोटी बहन छुटकी थी। तश्तरी बढ़ाते हुए बोली, “मां ने मिठाई भिजवाई है”।

“मिठाई किसलिए”? शेखर ने पूछा। “मंपा दीदी का रिश्ता पक्का हो गया ना, उसकी मिठाई”। दरवाज़े के पास वाली मेज़ पर प्लेट रखकर वो भाग गई। ट्रांजिस्टर के सिग्नल टूट-टूट कर आ रहे थे। शेखर उसे हाथ में लिए बैठा रहा। ना उसे बंद किया, ना फ्रिक्वेंसी मैच की। दादू की पलकें झपकी तो अतीत का बाइस्कोप रुक गया। संचित बेचैन हो गया। वो वापस जाना चाहता था अतीत में, जानना चाहता था कि इस क़िस्से में किसी प्रेम-कहानी की तो गुंजाइश थी नहीं फिर कौन सा रिश्ता बना था शेखर और मंपा के बीच? यादें दादू की आंखों में पाले के उस पार बैठी थीं हाथ बढ़ाए। वो उन्हें ले भी जातीं अगर दादू ने खुद को मसरूफ़ ना रखा होता। वो आसान समेटने में लगे थे। उनके हाथ से आसन थामते हुए संचित ने पूछा, “फिर शादी हो गई उनकी”? “अभी कहां, अभी तो 18 का होना था उसे”। उन्होंने कहा तो गुनगुनाती यादें फिर से 45 साल पीछे चल दीं। कोलकाता में वो शेखर की पहली सर्दी थी। छत पर बिखरी गुनगुनी धूप में बैठा वो किताब पढ़ रहा था। आंगन से आती सीढ़ियों पर मंपा गुनगुनती हुई चढ़ रही थी, हाथ में किताब थामे और पीछे-पीछे छुटकी। “दादा, क्या पढ़ रहे हो”? उसने पूछा। शेखर ने कनखियों से मंपा को देखकर कहा, “टैगोर की कविता”

“टैगोर”? मंपा ने गुनगुनाना रोककर पूछा, “तुमने उनका संगीत सुना है, रोबींद्र शोंगीत”? “जो तुम गुनगुना रही थीं वही ना”। उसने तुक्का मारा। हां में गर्दन हिलाकर मंपा वापस गुनगुनाते हुए किताबों के पन्ने पलटने लगी। टैगोर से शुरू हुआ सिलसिला हर सर्दी की सुबह के साथ आगे बढ़ रहा था। छत पर बंटती धूप उनके बीच नज़दीकियां पैदा कर रही थीं। अब शेखर सुबह दो-प्याली चाय

बनता। मंपा भी अब गुनगुनाती नहीं थी, बाकयदा गाकर सुनाती। हालांकि बांग्ला-बोल शेखर को समझ नहीं आते पर वो सुनता, दिल लगाकर सुनता। धीरे-धीरे मंपा आदत बन गई थी उसकी, जैसे सांस लेना सीने की, ख्वाब देखना आंखों की और धड़कना दिल की आदत होती है। और जब एक रोज़ मंपा नहीं आई तो वो बेचैन होगया। आगंन की मुंडेर के चक्कर काटता रहा कि वो दिख जाए। काफ़ी देर बाद जब नहीं रहा गया तो हारकर नीचे चला आया। “बाबा, शेखर दादा आए हैं”। उसे देखते ही छुटकी बैठक की तरफ़ दौड़ी। वहां कुछ मेहमान बैठे थे और दरवाज़े से सटकर खड़ी थी मंपा, एकदम मायूस। “शेखर, इनसे मिलो ये मंपा के मंगेतर, सुजॉय”। बाबा ने कहा तो शेखर ठिठका। लगा जैसे किसी ने सामने रखे आइने से परदा खींचकर उसे असलियत दिखा दी हो। उस रात सो नहीं पाया था वो। आंखें बंद करता तो सुजॉय का चेहरा चमक जाता। रातभर ट्रांजिस्टर की नॉब घुमाता रहा कि सन्नाटे को शोर तोड़ सके, पांब बिस्तर पर रगड़ता रहा कि थक कर सो जाए, पर सब बेकार। “तुम्हें सुजॉय अच्छे नहीं लगे”? अगली सुबह मंपा ने उससे पूछा। “क्यों पूछ रही हो”? शेखर ने पूछा। “मुझे भी नहीं लगते। मुझे तो तुम....” मंपा बीच में रुकी। “तुम क्या”? शेखर ने पूछा तो वो बोली नहीं। होंठ उसे रोक रहे थे और आंखें सब कह रही थीं, लफ़्ज- दर-लफ़्ज़। जिनमें से एक लफ़्ज़ में मंपा थी, दूजे में शेखर और तीजे में प्यार।

यादों से छिटककर प्यार के रंग दादू के चेहरे पर बिखरे थे। हल्की फुर्ती भी आगई थी उनमें। कुर्सी से उठकर उन्होंने अलमारी से पुरानी ऑडियो कैसेट निकाली और टेपरिकॉर्डर

पर लगा दी। मद्धम-मद्धम बांग्ला संगीत तैरने लगा। वो वहीं मोढ़े पर बैठकर गुनगुनाने लगे। एक नॉर्थइंडियन के मुंह से बांग्ला-गीत सुनना अजीब तो नहीं पर अचरजभरा ज़रूर

लग रहा था। “वो हिंदी में नहीं गाती थी क्या”? संचित के बचकाने सवाल पर उन्होंने हंसकर उसे देखा और फिर सालों पुरानी यादों में डूब गए। शेखर के इर्द-गिर्द मंडराती मंपा की आवाज़ हवाओं में घुलने लगी। “अभी ना जाओ छोड़कर कि दिल अभी भरा नहीं” सुबह के 9 बजे का वक़्त था। शेखर ड्यूटी जाने की तैय्यारी कर रहा था और मंपा उसकी बांह थामे उसपर झूलती हुई उसे रोक रही थी या यूं कहो कि छेड़ रही थी। “तुम्हारे दिल के चक्कर में नौकरी चली जाएगी”। शेखर ने कहा। “अच्छा? तुम्हें मैं प्यारी हूं या नौकरी”? मंपा ने रूठते हुए पूछा तो वो कोई जवाब ना दे पाया। उसे तो बस रीझना आता था मंपा पर, उसकी मासूम शरारतों पर, सारी बदमाशियां अच्छी लगतीं उसे। शुद्ध शाकाहारी शेखर के आगे इर्द-गिर्द मच्छी झुलाना। चोरी से आंखों से शरारत करके सबके सामने उसको झेंपने पर मजबूर करना.... और बात-बात पर ‘मास्टर.र.र जी’ कहकर टांग खिंचाई करना... सब अच्छा लगता उसको। “तुम हमेशा ऐसी ही रहना मंपा”। वो अक्सर उससे कहता। लेकिन मंपा हमेशा वैसी ना रह पाती। घर में छिड़ता शादी का ज़िक्र उसे शांत कर जाता। उस शाम जब दोनों छत पर मिलते तो वो चुपचाप सपाट आसमां के किसी बिंदु को निहारती रहती। शेखर भी चुप रहता। कहता भी तो क्या? उनके पास ना कोई भविष्य था और ना सपनों के पूरा होने की उम्मीद। था तो बस मुट्ठियों से फिसलता वक़्त। उस रोज़ आंगन में सुबह से ही गहमा-गहमी थी। बाबा कई दफ़ा बाज़ार से सामान लेकर आ रहे थे। शायद कोई मेहमान आने वाले थे।
