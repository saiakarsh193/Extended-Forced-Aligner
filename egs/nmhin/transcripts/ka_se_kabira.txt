रेशम..ह्म्म्म..ये नाम सही रहेगा| मेरी हथेलियों के बीच सरकता फ़िसलता, कहीं उँगलियों में जा अटकता...रंगीन धागा, नाज़ुक सा...जिसे मैं अपनी मर्ज़ी से एक नयी, खूबसूरत शक्ल दे सकूँ| मुझे अपनी सोच पर हंसी आ गयी| कितना भी पक्का आशिक़ हो ले...जुलाहा तो बात करेगा धागों की..रेशम की, जैसे शायद सुनार गहनों की और रंगरेज़ रंगों की! और मैंने उसे वाकई रेशम नाम दे दिया था... वो मेरे इश्क़ के ख़याली पुलाव पकाने के दिन थे, और उन्हीं दिनों वो...याने नाहिद मेरी पलकों पर ख्वाब बन कर अटक गयी थी| मैं बनारस की तंग गलियों में साइकिल दौड़ाती, दो चोटियाँ कसे, स्कूल जाती उस लड़की पर मर मिटा था, उसकी चांदी की महीन पायल का घुंघरू बन जाना चाहता था| रहना चाहता था उसके एकदम करीब...रुनझुन सा बजते संगीत जैसा, या उसके लहराते दुपट्टे में टंका कोई सलमा सितारा बनना चाहता था ... या उसके लम्बे बालों से आती मोगरे की ख़ुशबू...

यार दोस्तों से पता चला था कि नाहिद बारहवीं में पढ़ती है और आगे कॉलेज भी करना चाहती है| इश्क़ बिना यार दोस्तों के कहाँ मुकम्मल हुआ है...मुझे भी गली का कोई लड़का उसकी एक न एक ख़बर दे जाता| “अरे नौशाद तू यहाँ क्या खटर पटर में लगा है, वहां नाहिद गंगा घाट की सीढ़ियों पर छोटे बच्चों को दो का पहाड़ा रटा रही है|” दस मिनिट में मैं भी साइकिल दौड़ाता घाट पर पहुँच जाता| दो एकम दो, दो दूनी चार... उफ़्फ़...ये प्यार का बुख़ार| जिस रोज़ नाहिद मेरी तरफ़ देख कर मुस्कुराई थी, उस रोज़ दिल किया था बगल में बहती गंगा में कूद जाऊं ... बहता हुआ समंदर में जा मिलूं| मैंने लपक कर उसका हाथ पकड़ लिया था| वो अचकचा गयी थी...बच्चे खी खी करके हंसने लगे थे| उन फटे गालों वाले बच्चों को मैंने हुड़क कर भगा दिया था और वहीं सीढ़ी में उसके सामने बैठ गया था...घुटनों

पर| उसने मेरी तरफ़ देख के आहिस्ता से पूछा था- कौन गली रहते हैं? मेरे कानों में उसके शब्द बिस्मिल्ला खान की शहनाई जैसे गूँज गए थे| दिल किया अपनी खरखराती आवाज़ में ही सही पर गा दूँ वो गाना- कि तू बन जा गली बनारस की, मैं शाम तलक भटकूँ तुझमें... पर मैं इतना बेवक़ूफ़ भी नहीं था कि पहली मुलाक़ात को ऐसी अहमकाना बात करके उसे आख़री बना दूँ... मैंने आवाज़ में अदब घोलते हुए कहा- “देलू शाह की गली| हमारा पुश्तैनी घर है वहां...हम बनारसी साड़ियाँ बुनते हैं|” थोड़ी देर वो चुप रही थी..फिर शरारत से बोली थी- “तो बुन लाओ एक बनारसी साड़ी हमारे लिए!” उसका कहना था और मेरा दिल उछाल मार के रेशम के मुलायम ढेर पर जा गिरा था| मैं कुछ कहता उसके पहले वो दौडती हुई घाट की सीढियां चढ़ती चली गयी... मैं पीछे से ज़ोर से चिल्लाया था- वादा...पक्का वादा| चार साल हुए...वो वादा आज भी अधूरा है|

नौशाद बनारस का एक जुलाहा है जो याद कर रहा है कि उसने अपनी प्रेमिका नाहिद की मांग पर उसे एक बनारसी रेशमी साड़ी बुन कर देने का वादा किया था पर अब तक पूरा नहीं कर पाया है...अब आगे

शादी की एक और सालगिरह निकल गयी| मोगरे का मोटा गजरा और मीठे पत्ते का बनारसी पान, बस इतना ही तोहफ़ा दे पाया मैं अपनी बीवी को| “हाय क्या मीठा पान है...तुम ना एक साथ दो चार गिलौरियां ले आया करो| एक में तो हमारा जी ही नहीं भरता|” रसीले पान को गटकते हुए नाहिद बोली तो मुझे हंसी आ गयी| मैंने उसके बालों में गजरा लपेटते हुए कहा - मास्टरनी जी, पान पेट भरने को कौन खाता है? “हम...खाते हैं..और कौन... सोचो कि हम महारानी हैं बनारस की...जो चांदी के वर्क में लिपटे पान की शौकीन हैं...” कहते हुए नाहिद ने पास ही पड़ी एक बनारसी साड़ी उठा कर अपने सिर पर ओढ़ ली, वो साड़ी जो मैंने पिछली रात ही पूरी की थी और आज उसे एजेंट को देने जाना था ताकि उन पैसों से घर का राशन पानी लाकर भर सकूँ| चटक गुलाबी साड़ी में लिपटी नाहिद कितनी खूबसूरत लग रही थी| मेरी आँखें उसके नूरानी चेहरे पर अटक गयी| उस चेहरे में मुझे वही स्कूल जाने वाली खिलंदड़ी, खुशमिज़ाज लड़की नज़र आयी जिसने मुझसे कभी बनारसी साड़ी की मांग की थी| नाहिद की आँखें जुगनू की तरह चमक रही थीं| वो वाकई किसी रानी महारानी से कम नहीं लग रही थी| काश कि

ये साड़ी वो यूँ ही लपेटे रह जाती| काश कि ये साड़ी मैं उसे दे पाता| उसने मुझसे कभी कुछ माँगा नहीं...बस वो पहली बार हुई बातचीत में जो वो कह गयी थी, मेरे ज़हन में अब तक अटका हुआ था – “ तो बुन लाओ एक बनारसी साड़ी हमारे लिए|” उस रोज़ मैं साइकिल दौड़ाता सीधे घर चला आया था| एक कमरे में दो दो करघे लगे थे जिन पर दिन रात बाबूजी और कुछ कारीगर काम करते थे| मैंने कमरे का मुआयना किया था और ढेर में से चुपके से एक दुपट्टा उठा लिया था| नाहिद का तोहफ़ा मेरे हाथ में था...अब...अब बस इसे किसी तरह उसे देने की हिम्मत जुटानी थी| वो बीते दिन मेरी आँखों के आगे किसी तारों भरी शाम की तरह झिलमिल करने लगे| “क्या सोचने लगे...” मुझे चुप देख कर नाहिद ने साड़ी वहीं करघे पर लटका दी और मुझसे सट के बैठ गयी| मोगरे के फूल और गुलकंद की मिली जुली खुशबू मैंने अपने भीतर भर ली| “सोच रहा था पता नहीं कब तुम्हारे लिए एक बनारसी साड़ी कात सकूंगा?” मैंने उसके कन्धों के आस-पास अपनी बाहें कसते हुए कहा| “इतनी मेहनत से एक एक धागा जोड़ के बुनता हूँ, दिन रात आँखें फोड़ता हूँ...फिर उसे बाज़ार में बेच आता हूँ| कितना अच्छा हो कि अपना बुना तुम्हें पहना सकूँ!” नाहिद ने मेरे बालों में अपनी उंगली घुमाते हुए बोली – तुम इतना सोचते क्यों हो...इतनी पुरानी बात है....भूल जाओ| मैंने तो यूँही मज़ाक में कह दिया था| शुक्र करो मैंने उस दिन ताजमहल नहीं मांग लिया! मैं चुप रहा...लेकिन मेरे भीतर उसके लिए बनारसी साड़ी कातने की इच्छा और ज़ोर मारने लगी, उस

पर और ज़्यादा प्यार आया|

बनारस में रहने वाला एक बुनकर नौशाद वो दिन याद करता है जब उसे नाहिद से प्रेम हुआ था और वो उससे बनारसी साड़ी तोहफ़े में मांगती है| नौशाद कड़ी मेहनत करके साड़ी बनता तो है पर उसे बेचना पड़ता है क्यूंकि घर भी उसी कमाई से चलाना होता है| वो बहुत दुखी है जबकि नाहिद उसे समझाती है और खुश रहने के लिए कहती है| अब आगे-

तीन बरस पहले इस लड़की के लिए मैंने अपने बाबूजी का बनाया बनारसी दुपट्टा चुराया था| साड़ी नहीं चुरा सकता था इसलिए दुपट्टे पर समझौता किया था|

अपनी शर्ट के भीतर उस मुलायम गुदगुदाते कपड़े को छिपाए मैं फर्राटे से साइकिल दौड़ाता गंगा घाट पहुँच गया था| एक तरफ़ सीढ़ियों में खड़ी नाहिद रोज़ की तरह सामने बैठे आठ दस बच्चों को पढ़ा रही थी| क से कमल, ख से खरबूजा, ग से गमला.. मैं चुपके से उसके पीछे पहुँच गया था और फुसफुसाते हुए बोला- न से नौशाद सामने बैठे बच्चे मुंह दबाये हंसने लगे| वो चौंक कर पलटी तो मैंने झट से शर्ट का एक बटन खोला और वहां छिपे दुपट्टे का एक सिरा पकड़ के बाहर खींचा और उसे पकड़ा दिया| हम दोनों को आपस में मशगूल देख के बच्चे यहाँ वहां भाग गए| उनमें से शायद ही कोई होगा जो सचमुच पढ़ना चाहता हो, सब अपने बाप-दादों के जमे जमाये काम को करने की प्लानिंग किये थे और ख़ुश थे| याने सब तय था कि नाव चलाने वाले का बेटा नाव चलाएगा, हलवाई का बेटा मिठाई बनाएगा और घाट पर कर्मकांड कराते पंडित का बेटा पंडिताई ही करेगा और एक बुनकर, एक जुलाहे का बेटा जुलाहा बनेगा| नौशाद?? ये दुपट्टा तुमने बुना?? - नाहिद दुपट्टे को अपने गाल पर रगड़ते हुए पूछने लगी थी| पता नहीं वो हैरान क्यों हुई थी| क्या इसलिए कि दुपट्टा इतना खूबसूरत था या इसलिए कि उसे मैंने बनाया था! मैं कुछ कहता उसके पहले उसने सवाल पूछने शुरू कर दिए – बताओ तो, ये कौन सा काम है? जंगला? या जामदानी? और ये रेशम है या कपास? कितना मुलायम है ये?? और ये बताओ कि वक्त कितना लगा था इसे बनाने में? पूरे सात दिन?? है ना?? मैं उसे देखता रहा...दिल चाहा कह दूँ जो भी मन में आये पर...पर कह नहीं पाया| मैंने झिझकते हुए कहा- “ये मैंने नहीं बनाया, बाबूजी ने बनाया| मैं...मैं अभी बस सीख ही रहा हूँ...”

नाहिद ने धीरे से दुपट्टा मेरी गर्दन पर लपेट दिया और चल दी| नहीं...वो नाराज़ नहीं थी..उसे गुस्सा कभी आता ही नहीं...तब भी नहीं आया था| ज़रा दूर जाकर पलट के बोली- मैं तो साड़ी ही लूंगी...वो भी तुम्हारे हाथ की बुनी| मैंने गर्दन झुका ली थी| दुपट्टा तह करके वापस रख लिया| मैंने घर लौट कर उस दिन पहली दफ़ा बाबूजी को साड़ी कातते ध्यान से देखा| पहली बार मुझे उस ठक ठक की आवाज़ में सचमुच संगीत सुनाई दिया था| मैं पूरा दिन उनके साथ बैठा ये समझता रहा कि एक बुनकर के लिए धागे से लेकर कपड़ा बनने तक का सफ़र किसी इबादत से कम नहीं होता| पाँचों वक्त की नमाज़ जैसा सुख है एक सुन्दर बनारसी साड़ी का बनना...बाबूजी ने गला खखारते हुए कहा तो मुझे नाहिद की सूरत याद आयी... पाँचों वक्त की नमाज़ का सुख...मेरे लिए तो वही थी|

बनारस में रहने वाला नौशाद बनारसी साड़ियाँ बुनता है| उसे गंगा घाट की सीढ़ियों पर बच्चों को पढ़ाने वाली एक ज़हीन और प्यारी लड़की नाहिद से प्यार हो जाता है| वो उसके लिए अपने बाबूजी के हाथ का काता हुआ

बनारसी दुपट्टा ले जाता है पर वो उसके हाथ की बनी रेशमी साड़ी की मांग करती है| दोनों की शादी हुए कई साल हो गए लेकिन नौशाद अब तक नाहिद को साड़ी नहीं दे पाया| दिन रात की मेहनत के बाद बनाई साड़ी उसको बाज़ार में बेचनी पड़ती है क्यूंकि उसी दाम से घर भी चलाना होता था| नौशाद बहुत उदास रहता है| अब आगे- हर एक साड़ी बनाने के और फिर उसे बेच देने के बाद मेरी तकलीफ़ ज़्यादा बढ़ जाती, क्यूंकि नाहिद को तोहफ़ा देने की तारीख़ और पीछे सरक जाती| मैं दिन भर में कोई आठ घंटे करघे पर काम करता था| रात को रोशनी कम रहती, ज़ोर पड़ता था आँखों पर, और तब रेशम के ताने बाने पर बारीक काम बनाना मुश्किल हो जाता| तब वो समय होता जब मैं तरह तरह के डिज़ाइन कागज़ पर उकेरता रहता| मेरे बनाए बेल बूटे और नक्काशीदार जाल का काम देख कर नाहिद उछल पड़ती...मेरी उँगलियाँ चूम लेती| वो मुझे दिलासा देती – “एक दिन देखना तुम्हारे बनाये डिज़ाइन वाली साड़ी की ऐसी कीमत मिलेगी कि फिर तुम्हें दो-चार महीने काम नहीं करना पड़ेगा| उसकी बात सुन कर मैं ख़ुश हो जाता, यकीन कर लेता उसके कहे पर| मन ही मन दुआ पढ़ता कि ऐसा ही हो..ताकि मैं उन महीनों में अपनी नाहिद के लिए एक अदद साड़ी बना पाऊं| कौन सा रंग तुम्हें सबसे अच्छा लगता है बताओ तो? ख्व़ाब में डूबे हुए ही मैंने एक दिन उससे पूछा था| “ह्म्म्म....चटक गुलाबी...नहीं नहीं...सुआपंखी...या शायद फिरोज़ी? मुझे नहीं पता..तुम बताओ ना? कौन सा रंग मुझ पर अच्छा दिखेगा?” उसने मुझसे लिपटते हुए पूछा|

“कोई भी...हर रंग” मैं आँखें बंद किये उसे तसव्वुर करने लगा, अलग अलग रंगों की साड़ी लपेटे| चमकदार किनख्वाब वाली साड़ी या बारीक तन्छोई या...या अवधी जामदानी! बताओ न कौन सा रंग...वो मेरे सीने में अपनी नाक रगड़ते हुए बोली| मैंने ख़ुद को छुड़ा लिया और पास पड़े रेशम के गुच्छे को सुलझाने लगा| “क्या रंग, क्या डिज़ाइन..पता नहीं तेरा ये अरमान कब पूरा करूँगा”..कहते हुए मेरा गला भर्रा गया, लगा टूट जाऊंगा..रो पडूंगा... नाहिद ने मेरे हाथ से धागा लेकर परे रख दिया| और अपनी महीन सी आवाज़ में गुनगुनाने लगी कबीर का दोहा-

धीरे धीरे रे मना, धीरे सब कुछ होय माली सींचे सौ घड़ा, ऋतु आये फल होय| तुम्हारे जैसे किसी जुलाहे ने कहा है- वो हँस दी और बोली- अरे मियां तुम “नौशाद” हो कि क्या हो? ख़ुश रहने की जगह उदासियाँ ओढ़े फ़िरते हो| सही समय आने पर सब हो जाता है, सब्र रखो!

ऐसे ही, नाहिद मुझे तब भी समझाया करती थी जब उसके अब्बा ने हमारी शादी के लिए साफ़ मना कर दिया था| वो भन्ना के मेरे सामने ही बोले थे – छः घंटे में चार इंच कपड़ा बनाने वाला बुनकर मेरी बेटी को कहाँ से खुश रखेगा? क्या खिलायेगा..क्या पहनायेगा ओढ़ायेगा... मुझे तेज़ गुस्सा आया था| दिल किया था कह दूं- “जनाब वो चार इंच प्योर रेशम और ख़ालिस चांदी के तार से बने होते हैं, उनकी कीमत कम न आंकिये”...लेकिन कहा नहीं, चुप रहा| शायद सच मैं भी जानता था| उस शाम गंगा घाट में बैठे नाहिद मुझे समझाती रही थी- “मेरी परीक्षा हो जाने दो..फिर भी अब्बा न माने, तो हम उनकी मर्ज़ी के ख़िलाफ़ शादी कर लेंगे| बस तुम न ऐसे मुंह मत लटकाया करो| पॉवरलूम की किसी पॉलिएस्टर साड़ी की तरह सूरत लगने लगती है तुम्हारी|” मैं उसकी बात पर कितनी देर तक हँसता रहा था| उसकी नर्म हथेलियाँ अपनी खुरदुरी हथेली में कस ली थीं- “मैं भी तो चाहता हूँ कि ऐसा कुछ करूँ कि तू ख़ुश रहे...एकदम खुश! सच्ची वाली ख़ुश... और तेरी सूरत हैंडलूम की प्योर रेशमी साड़ी जैसी लगे...गुलाब की बूटियों वाली!

रेशमी बनारसी साड़ी बुनने वाला नौशाद बहुत शानदार कारीगर है| वो बहुत सुन्दर साड़ियाँ बुनता है लेकिन वो उदास रहता है क्यूंकि उसकी प्रेमिका नाहिद जो अब पत्नी है उसने कभी बनारसी साड़ी की मांग की थी और वो अब तक दे नहीं पाया| नाहिद उसे समझाती है कि वो परेशान न हुआ करे उसे साड़ी नहीं चाहिए पर नौशाद के दिमाग में जूनून है...उसे ये भी लगता है कि वो नाहिद को अच्छी ज़िन्दगी नहीं दे पा रहा...अब आगे... उस शाम गंगा के पानी ने सुनी होगी मेरी बात, दूर आसमान में डूबते सूरज ने भी ज़रूर ध्यान दिया होगा..और घरों को लौटते पंछी भी गवाह बने होंगे मेरे वादे के...पर ये नाहिद...ये जाने कौन सी मिट्टी की बनी थी जो मेरा कहा हवा में उड़ा देती थी, कभी मेरा वादा याद नहीं दिलाती, कभी किसी बात का तगादा नहीं,शिकायत नही ... और यही बात मुझे और ज़्यादा बेचैन करती| शायद अगर वो झगड़ा करती, उलाहने देती मुझे, तो मैं ज़्यादा सुखी रहता| मगर नहीं...वो तो सब्र-सुकून वाली थी...पक्की भक्त थी कबीर की- कि मन मस्त हुआ फिर क्या बोले...मन मगन हुआ फिर क्या बोले... वो दिन भर कॉलेज की परीक्षा के लिए पढ़ाई करती या फिर मेरी खट-पट सुनती रहती| कभी पास बैठी सवाल करती कि- “नौशाद ये बताओ, सुनहरे तार क्या सचमुच सोने के होते हैं?” और मैं उसे तसल्ली से समझाता- “तार चाँदी के या तांबे के होते हैं, सोने का अब सिर्फ़ पानी चढ़ता है...पहले हुआ करते थे शुद्ध सोने के तार| राजे महाराजों के ज़माने में|” ह्म्म्म...वो अपनी इतिहास की किताब के पन्ने पलटने लगती, और मैं मगन हो जाता अपनी कताई में| घर का राशन पानी ख़त्म होने से पहले एक साड़ी का बनना ज़रूरी था|

होली ईद दिवाली सब एक एक करके निकलते जा रहे थे और मैं नाहिद के लिए साड़ी बुनने का समय ही नहीं निकाल पा रहा| बेचैन होकर मैं देर रात तक नक्श्बंदों पर काम करता| कुछ अलग, सा कुछ जादुई बनाने की जुगत में जुट जाता| एक साड़ी तक पहुँचने में कितनी तो सीढ़ियां चढ़नी होती थीं| रेशम जुटाना, रंगरेज़ के पास जाकर उसकी रंगाई, डिज़ाइन बनना, फिर पंचिंग कार्ड बनाना, जिनमें ये डिज़ाइन पोशीदा रहते, फिर उसे जेकार्ड पर चढ़ाना और फिर करघे पर ताना बाना बुनना... इतनी चिंता में क्यों रहते हो नौशाद? नाहिद ने यूँ ही अचानक एक रोज़ पूछ लिया तो मैं अचकचा गया| “नहीं तो..काहे की चिंता...अरे हाँ..मैं सोच रहा था कबसे तुम्हें लस्सी नहीं पिलवाई| आज चलते हैं|” मैं अपने भीतर की उलझन उस पर ज़ाहिर नहीं होने देना चाहता था| नहीं कहना चाहता था कि मुझे अब लगने लगा है कि करघे पर साड़ी बना के मैं उसको एक अच्छी ज़िन्दगी तो क्या एक साड़ी नहीं दे सकता...नहीं कहना चाहता था कि मुझे इस पुश्तैनी काम को छोड़ कर कुछ और करना चाहिए|

“तुम एजेंट से बेहतर दाम देने क्यों नहीं कहते? इतनी मेहनत करते हो! सब जानते हैं, वो भी जानता है कि महीनों दिनरात एक करके छः मीटर की कताई होती है...और इतनी सुन्दर साड़ियाँ बनाते हो तुम” - नाहिद मुझे तसल्ली दे रही थी और मैं किसी अनोखे डिज़ाइन की कल्पना में डूबा था..एक ऐसा डिज़ाइन जो मुझे दुगने तिगने दाम दिला दे!

बनारस में रहने वाला नौशाद रेशमी साड़ियाँ बुनता है| वो अपनी पत्नी नाहिद को एक बनारसी साड़ी तोहफ़े में देना चाहता है| वो बहुत सुन्दर कताई करता है लेकिन हर साड़ी उसे बाज़ार में बेचनी पड़ जाती है क्यूंकि उन्ही पैसों से घर चलता है| नाहिद उसे सब्र रखने बोलती है| नौशाद चाहता है कि वो ऐसी शानदार साड़ी बनाए कि उसे इतनी कीमत मिल जाए कि वो कुछ दिन सिर्फ़ नाहिद की साड़ी पर काम कर सके| अब आगे-

रसोई से चाय की महक बाहर आ रही थी| और साथ में नाहिद के गुनगुनाने की आवाज़ भी| झीनी झीनी बीनी चदरिया... काहे कै ताना काहे कै भरनी, कौन तार से बीनी चदरिया मैंने अलसा के सिरहाने रखी डिज़ाइन पर नज़र डाली...रात भर जाग के कच्ची पक्की सी तैयार की थी| इतने दिनों से सीले पड़े मन में जैसे धूप पड़ गयी! “इसको उतारूंगा साड़ी में...चौगुने दाम मिलेंगे...ज़रूर मिलेंगे”...मैं बुदबुदाया! “क्या मिलेंगे??कौन मिलेंगे? काहे बडबडा रहा मेरा कबीरा? नाहिद भाप उठती प्यालियाँ लेकर मेरे पास आकर बैठ

गयी| चाय की चुस्की लेते हुए उसकी नज़र मेरी कॉपी पर पड़ी...और वहीं अटकी रह गयी... “ये?? ये किसने बनाया?? तुमने? कब??” उसका गला रुँधने लगा| वो पेंसिल से खींची महीन लाइनों पर अपनी उंगली फिराने लगी

और धीरे से बोली- ये गंगा घाट बनाया तुमने? ये सीढ़ियाँ? फूल मालाएं, पीछे पुरानी इमारतें,मंदिर,मस्जिद आसमान में उड़ती पतंग....और...और सीढ़ियों पर पढ़ते बच्चे...और... नाहिद ने मेरे हाथ को अपने गालों से टिका लिया..वो हौले हौले सिसकने लगी...मेरी उँगलियाँ भीग रही थीं

“ये सब?? ये सब क्या बुना जा सकेगा?? इतना महीन काम??” वो हिचकियों के बीच बोली|

मैं कोशिश करूँगा... ऐसी नायाब साड़ी बनाऊंगा कि...कि चार महीने बाज़ार के लिए काम न करना पड़े...इतने पैसे मिल जाएँ| कहते हुए मेरी आवाज़ डगमगा गयी| आने वाले दिन बहुत मुश्किल थे| मैं सारा दिन आँखें गड़ाए करघे पर बैठा रहता| इतने सारे रंग, इतने धागे...इतना बारीक डिज़ाइन कि ज़रा भी ध्यान हटा तो गड़बड़ हो जाती| नाहिद सारा दिन मेरे आस-पास बेचैन टहलती रहती| “क्यों कर रहे हो इतना मुश्किल काम...अच्छा भला चल रहा था सब| ख़ुद को जैसे कठिन इम्तेहान में बैठा लिए हो” वो उदास होकर कहती| मुझे उसकी पेशानी पर पड़ी सिलवटें देख कर हंसी आ जाती| “मास्टरनी जी आप अपनी बी.एड की तैयारी करिए, घाट हो आइये, बच्चे इंतज़ार करते होंगे|” सिखाइए उन्हें क से कबीर... मैं उसे जाने को कह देता और फिर दुआ करता कि वो न जाए, ठहरी रहे मेरे आस-पास| आख़िर महीनों की मेहनत के बाद साड़ी तैयार हो गयी...जैसे धागे से कोई नज़्म लिखी हो शायर ने| बात बात पर हंसने वाली नाहिद उसे देख कर रो पड़ी थी| जैसा मैंने उम्मीद की थी, मुझे उस साड़ी की मनचाही कीमत मिली| एजेंट उसे देख कर बावरा वो गया था| मुझे अगले कई महीनों के एडवांस देने को तैयार था...मेरी साड़ी को विदेश भेजने की बातें बता रहा था... और मैं...मैं मुट्ठी में पैसे दबाये बनारस की संकरी गलियों में मस्तमौला सा दौड़ता चलता जा रहा था| घर पहुँच कर मैंने पैसे नाहिद के हाथ में धर दिए|

“अब थोड़े दिन आराम करना| उँगलियाँ छील ली हैं...आँखों के डोरे लाल हुए जा रहे“– वो फ़िक्र जता के बोली| इसी दिन का तो इंतज़ार था मुझे...मैंने पास रखे रेशम की लच्छी को उठा कर उसके गले में डाल दिया| अभी आराम नहीं... करघे पर एक चटक रंग का रेशम चढ़ाना है... एक साड़ी बुननी है,जिसमें सुनहरा काम होगा... नाहिद ने अंजान बन के पूछा- अच्छा? किसके लिए?

मैंने रेशम की लच्छी उसके गले से उतार ली- “है एक फकीरन...उसके लिए”

नाहिद मुस्कुराते हुए चाय बनाने चल दी...

रसोई से उसकी आवाज़ आ रही थी- “मन लागो मेरो यार फ़कीरी में...”
