पता नहीं ऐसा सिर्फ मुझे लगता है या ये पूरी कायनात का सच है कि सुबह के वक्त घड़ी के कांटे कुछ ज़्यादा ही तेज़ भागते हैं। वो सुबह भी वैसी ही भागमभाग वाली थी। किचन में, अपने और अपने पांच साल के बेटे अक्षय के लिए टिफिन तैयार करते हुए मैं बार-बार घड़ी देख रही थी। “मम्मी, मेरी इंग्लिश राइटिंग वाली बुक” अक्षय ने आवाज़ दी तो मैंने किचन से झांकते हुए कहा “कल होमवर्क सोफे पर किया था न, वही होंगी और कितनी बार कहा है तुमसे कि रात को बैग पैक कर लिया करो” मैंने कहा ही था कि मोबाइल बज गया, मैंने हड़बड़ी में फोन को कंधे से दबाकर, बात की

“हैलो मम्मी, जी-जी... अच्छा सुनिये ऑफिस के लिए लेट हो रही हूं मैं पहुंचकर करती हूं.. हां आपके पोते ने कर लिया नाश्ता.. हां भई हां, बादाम भी खिला दिया.. अब मैं रखती हूं वरना आज फिर लेट हो जाऊंगी.. ओके बाए”

अक्षय को नाश्ता देकर मैं आइने के सामने खड़ी होकर तैयार होने लगी। मैंने जूड़ा खोलकर जल्दी-जल्दी बाल सुलझाने शुरु कर दिये। कुछ उलझी हुई लटें सुलजाते वक्त मेरी नज़र आंखों के नीचे उभर आए काले घेरों पर पड़ी तो मैं उन्हें छूने लगी। ऐसा लग रहा था कि वो सारी रातें जो मैंने जगकर तन्हा काटीं, वो रातें उन्ही आंखों के नीचे जम गई थी। मैं अपने बोझिल आंखें और थके हुए चेहरे को ग़ौर से देखने लगी, उसमें और कुछ हो न हो आत्मविश्वास ज़रूर था।

स्कूटी की रफ्तार उस दिन भी काफी धीरे थी। फिर भी अक्षय ने मुझे कस के पकड़ा हुआ था। मैं गुलाबी हेलमेट लगाए, स्कूटी को आहिस्ता-आहिस्ता किसी नौसिखिये की तरह ट्रैफिक से निकाल रही थी। नौसिखया ही तो थी मैं, अभी स्कूटी पर मेरा हाथ पूरी तरह सेट थोड़ी हुआ था। दो ही महीने तो हुए थे जब मैंने कार बेच दी थी। स्कूटी में काम चल जाता था, कार की कोई खास ज़रूरत थी नहीं। वैसे भी जब ज़िंदगी के रास्ते अकेले तय करने होते हैं तो सफर में ज़्यादा एहतियात रखना पड़ता है।

चार साल पहले मेरा डिवोर्स हुआ था। तब से अक्षय की पूरी ज़िम्मेदारी मुझ पर ही थी। अब हर काम मेरे अकेले ज़िम्मे में थे। सोसाइटी की मीटिंग से लेकर, बैंक के छोटे-मोटे काम तक और राशन की लिस्ट बनाने से लेकर अक्षय की पैरेंट-टीचर मीटिंग तक, सब अकेले-अकेले करते हुए मैंने खुद को ऐसे घेर लिया था कि यादों का बोझ अब कम लगने लगा था। हां, ये और बात है कि अक्षय के

मासूम सवालों का जवाब देना अब भी उतना ही मुश्किल होता था जितना पहले। मुश्किल तो तब भी होता था जब अक्षय के सवाल खामोशी की दीवारें लांघ नहीं पाते थे। शाम को दूसरे बच्चों को अपने पापा के साथ पार्क में खेलते हुए देखकर, उसकी आंखों में उतर आई उदासी मैं पढ़ लेती थी।

“कहां रह गई थी, अश्विनी सर दो बार पूछ चुके हैं तुझे” ऑफिस पहुंची तो मेरी कलीग नेहा ने हड़बड़ाते हुए कहा। मैंने अपना बैग अपनी डेस्क पर रखा और गहरी सांस ली। पास लगे वॉटर डिसपेंसर से दो ग्लास पानी पिया। मैं जानती थी कि आज तो बॉस खूब सुनाएंगे। इस हफ़्ते में दूसरी बार लेट हुई थी मैं। ख़ैर, किया क्या जा सकता था। ऊपर वाले को याद किया और चल दी बॉस के केबिन की तरफ चल दी, वैसे भी आज अश्विनी सर के गुस्से के सामने मेरा कोई बहाना नहीं चलने वाला था। “मे आई कम इन सर” मैंने दरवाज़े से झांकते हुए कहा, मैंने आवाज़ में कुछ ज़्यादा ही नर्मी और मिठास के साथ कहा, जैसे मेरी आवाज़ सुनकर ही वो पिघल जाएंगे।

अश्विनी सर ने अपने फ्रेमलेस चश्मे के पीछे से झांकते हुए कहा “येस, कम इन, बैठो..” मैंने बैग अपनी डेस्क पर रखकर गहरी सांस ली। मैं डरते –डरते उनके सामने रखी दो कुर्सियों में से एक पर बैठ गई। पता नहीं उनके केबिन का एसी ज़्यादा इफेक्टिव था या मैं नर्वस ज़्यादा थी, मुझे ढंड सी महसूस हो रही थी।

“डील के पेपर्स तैयार हैं?” उन्होंने एक फाइल किनारे रखते हुआ पूछा “आज शाम को क्लाइंट विज़िट है, होप वी आर रेडी” मैंने हड़बड़ाते हुए कहा, “आ.. येस सर, पेपर्स रेडी है, मैं एक बार दिखा दूंगी आपको..”

“ओके ग्रेट...” उन्होंने कहा, फिर घड़ी देखते हुए बोले.. “सो यू हैव कम लेट टुडे हम्म?” मेरी धड़कने बढ़ गईं मैंने कहा “सर वो एक्चुएली ऐसा हुआ कि... कि वो...” वो मेरी बात काटते हुए बोले.. “नो नो इट्स ओके, मुझे गौरव ने बताया कि तुम कल देर रात तक ऑफिस में थी, इट्स फाइन.. बट टेक केयर ऑफ योर सेल्फ ऑल्सो.. बीमार-वीमार मत पड़ जाना.. दिस मंथ इज़ क्रूशियल फॉर अस…”

“देर रात तक?” मैंने मन में सोचा “मैं तो शाम को ही निकल गई थी” लेकिन फिर मैंने अपने हाव-भाव संभालते हुए अश्विनी सर को थैंक्स कहा और केबिन से बाहर आकर गहरी सांस लेने लगी। “थैंक्स नहीं बोलोगे” एक जानी-पहचानी आवाज़ से मैं चौंक गई। देखा तो, गौरव सर मेरे सामने खड़े थे।

गौरव सर मेरे सीनियर थे। मैं उन्हें रिपोर्ट करती थी और वो अश्विनी सर को। गौरव संजीदा, फोकस्ड और काम को लेकर काफी प्रोफेशनल थे। अक्सर कई प्रोजेक्ट्स में वो मेरी मदद करते थे। कई बार बॉस से ज़्यादा दोस्त होने की कोशिश करते थे। वो जानते थे कि मैं डिवोर्स्ड हूं। पहले मुझे लगता था

कि उनकी मदद शायद हमदर्दी है लेकिन धीरे-धीरे मुझे एहसास हुए कि उनके मन में मेरे लिए, शायद उससे कुछ ज़्यादा था।

हालांकि वो जितना मेरे करीब आने की कोशिश करते थे, मैं उतना ही उनसे दूर-दूर रहती थी। पर आज उन्होंने जो किया था उसके लिए उन्हें शुक्रिया तो कहना ही था। “थैंक्स सर” मैंने कहा तो वो बोले “इट्स ओके, आई नो तुम अक्षय को स्कूल ड्रॉप करने के चक्कर में लेट हो गए होगी” मैंने इशारे से हामी भरी तो बोले “कैसा है अक्षय…” वो शायद बात आगे बढ़ाना चाह रहे थे.. लेकिन मैंने “ही इज़ फाइन” कहते हुए अपनी कुर्सी खींची और काम करने बैठ गई। मैं कंप्यूटर स्क्रीन पर उभर रही उनकी परछाई को देख रही थी। वो कुछ देर ठीक मेरे पीछे खड़े रहे और फिर वापस लौट गए।

तलाकशुदा लड़की को दुनिया एक अलग नज़र देखती है। हर नज़र या तो उसके बीत चुके रिश्ते को नापती-तौलती है या फिर उसके अगले रिश्ते की संभावना को। ज़माना क्या, मेरी मां की भी सबसे बड़ी फिक्र यही थी। हर कॉल पर चार रिश्ते बताती थी और हर बार कहती थी “बेटा ज़िंदगी अकेले नहीं कटेगी”

हालांकि गौरव अच्छे थे, नेक थे लेकिन पता नहीं क्यों, मुझमें अब हिम्मत नहीं थी। शायद अब मैं भूल गई थी कि किसी पर भरोसा कैसे किया जाता है। कैसे किसी आंख बंद करके किसी को अपना सबकुछ पूरे भरोसे के साथ सौंप दिया जाता है। ज़िंदगी के आइने पर आई छोटी से छोटी दरार भी सबक की तरह लगती हैं, शायद इसीलिए मुझे अब अकेले चलना मुनासिब था लेकिन किसी हाथ की तरफ अपना हाथ बढ़ाना या किसी बढ़ते हुए हाथ को थाम लेने में हिचकिटाहट थी। कई बार हम अकेले होकर भी अकेले नहीं होते, और अक्सर किसी के साथ होकर भी अकेले होते हैं। किसी के साथ होकर अकेला होना, दुनिया का सबसे खोखला एहसास है और मुझे इसका तजुर्बा था। और शायद इसी डर कि वजह से मैं ज़िंदगी में अब कोई ऐसा कदम नहीं उठाना चाहती थी, जो मुझे और अकेला कर दे। लेकिन हमेशा वो नहीं होता जो हम सोचते हैं।

एक रात जब बारिश पूरे ज़ोर पर थी। वक्त यही कोई दो-ढाई बज रहे थे। अक्षय को उल्टियां शुरु हो गईं। माथे को हाथ लगाया तो तेज़ तप रहा था। मेरे तो हाथ-पैर फूल गए। दो-एक डॉक्टर्स को फोन लगाया लेकिन बारिश में कोई भी विज़िट को तैयार नहीं था। अक्षय की हालत बिगड़ती जा रही थी। मैंने अपनी कॉलीग नेहा को कॉल लगाया, “अच्छा सुन, तू बिल्कुल मत घबरा... मैं बस पहुंचती हूं...” कहकर उसने फोन रख दिया।

बारिश तेज़ और तेज़ होती जा रही थी। आसमान की हर गड़गड़ाहट मुझे अंदर तक कंपकपा रही थी। बिजली चमकती तो बालकनी वाली दीवार पर तेज़ रौशनी होती और मैं अक्षय का हाथ ज़ोर से पकड़ लेती।

उस रात अकेलेपन के असली दर्द को बहुत करीब से समझा था मैंने। मेरी आंखों में आंसू थे और गोद में अक्षय। वो बेबसी की इंतिहा थी जिसमें ना मैं कुछ कर पा रही थी, ना मेरे बस में कुछ था। कुछ ही वक्त गुज़रा था कि दरवाज़े की घंटी बजी। वो आवाज़ सुनकर जैसे मेरी टूटती हुई आस ज़िंदा हो गई, नेहा आ गई थी। मैं जितनी जल्दी हो सका, दरवाज़े की तरफ भागी, मैंने दरवाज़ा खोला, लेकिन दरवाज़े पर गौरव सर थे।

“कैसा है अक्षय, चलो जल्दी हॉस्पिटल चलते हैं...” कहते हुए वो मेरे किनारे से होते हुए, बड़ी बेतकल्लुफ़ी से घर में दाखिल हो गए। मैं हैरान सी दरवाज़े पर ही खड़ी रह गई।

तेज़ बारिश में कार को अस्पताल की तरफ दौड़ाते हुए उन्होंने बताया कि नेहा ने उन्हें फोन किया था। वो मुझे हिम्मत से काम लेने को कह रहे थे, “डोंट वरी, बस हम हॉस्पिटल पहुंचने वाले हैं” अक्षय का सर मेरी गोद में था, उसके अलावा न मुझे कुछ दिखाई दे रहा था न कुछ सुनाई।

अस्पताल के ‘चिल्ड्रेन वार्ड’ में अक्षय का ट्रींटमेंट शुरु हुआ। ग्लोकोज़ और कुछ इंजेक्शन के बाद, थोड़ी देर में उसकी तबियत बेहतर हो गई। वो सो रहा था और उसके ठीक बगल में रखे लकड़ी के उस स्टूल पर गौरव सर आंखे बंद किये बैठे थे। उस पूरी रात वो यूं ही बैठे रहे।

दूसरे दिन जब हम अक्षय को घर ले आए तो गौरव सर हमें ड्रॉप करके वापस जाने लगे। बोले, “अभी तो मैं जा रहा हूं.. ऑफिस की फिक्र मत करना, मैं संभाल लूंगा और किसी भी चीज़ की ज़रूरत हो तो बताना”

मेरे पास उनके उस एहसान का को वासप चुकाने का कोई मौका नहीं था और शायद इस ज़िंदगी में ऐसा कोई मौका आने वाला भी नहीं था। मैंने उनकी कार की खिड़की के पास रुक कर उनकी आंखों में देखा और आहिस्ता से कहा “क्यों कर रहे हैं आप ये सब...” वो सकपका गए फिर कुछ सोच कर बोले, “पता नहीं, पर हो सकता है जो तुम सोच रही हो, वही वजह हो। हाथों की लकीरों में क्या लिखा है कौन जानता है... सीयू”

सर की गाड़ी धूल उड़ाती हुई चली जा रही थी और मैं आंखो में आंसू लिए अपने हाथों की उन टेढ़ी-मेढ़ी लकीरों को देख रही थी जिनसे कोई नाम नहीं बन रहा था।

शाम की गाड़ी से मां घर आ गई थी, अपने लाडले अक्षय को अब सही-सलामत देखकर उनकी फिक्र कुछ कम ज़रूर हुई थी लेकिन मैं मां के सवालों में गौरव सर को बार-बार महसूस कर रही थी “वो तो शुक्र मनाओ कि वो आ गए, अरे न होते तो क्या होता, ऐसे लोग अब कहां मिलते हैं

आजकल” मां और उनकी बातों को मैं बहुत अच्छे से समझ रही थी, उनकी बातों को भी और उनके इशारों को भी। किस्सा सिर्फ मां का नहीं था, ऑफिस में नेहा भी बार-बार घुमा-फिराकर एक ही बात कर रही थी, हर बात में किसी न किसी तरह सर का ज़िक्र आ रहा था।

न जाने क्या था वो, सबको जल्दी थी एक ऐसे निष्कर्ष पर पहुंचने की, जिससे मैं दूर भागने की कोशिश कर रही थी। वो मेरे हमदर्द मुझे वो समझाने की कोशिश में थे जो मैं समझ रही थी लेकिन समझना नहीं चाहती थी। मुझे नहीं चाहिए था किसी का साथ। न जाने क्यों पूरी दुनिया मुझे इस तरह देख रही थी जैसे मैं मुकम्मल नही थी, अधूरी थी। शायद, ये नज़रिया सिर्फ मेरे लिए नहीं, हर तलाकशुदी लड़की के लिए लिए अपनाया जाता है। एक अकेली लड़की अधूरी ही लगती है।

उस रोज़ गौरव सर ऑफिस नहीं आए थे। उनकी खाली कुर्सी की तरफ जितनी बार मेरी नज़र जाती मेरा मन कई तरह के सवालों से घिर जाता। इन सभी सवालों के बीच मेरे लिए खुशी की खबर ये थी कि मेरा प्रोमोशन कंफर्म हो गया था। लंबे वक्त के बाद ही मेरे चेहरे पर हल्की सी मुस्कुराहट उभर आई, जैसे गहरे बादलों के बीच रौशनी की हल्की सी कोई लकीर झिलमिलाती है।

दफ़्तर में सभी लोग मुबारकबाद दे रहे थे, कोई पार्टी मांग रहा था, कोई मुंह मीठा करवाने को कह रहा था लेकिन इस सब के बीच नेहा के चेहरे पर वो खुशी नहीं थी। उसने अधूरे मन से मुझे मुबारकबाद दी और फिर काम में उलझ गई।

“क्या हुआ नेहा, परेशान लग रही हो” मैंने पूछा तो वो बाल ठीक करते हुए बोली “आ…नहीं तो ऐसी तो कोई बात नहीं है” मैंने उसके साथ वाली कुर्सी पर बैठते हुए कहा, “लग तो नहीं रहा, वैसे तुम्हे भी मुबारकबाद, पुणे वाली क्रॉनफ्रेंस के लिए अश्विनी सर तुम्हे भेज रहे हैं ना…” मैंने कहा तो कीबोर्ड पर चलती उसकी उंगलियां रुक गईं बोली, “कहां यार, कैंसिल हो गया मेरा.. विनय जा रहा है”

“क्यों” मैंने पूछा तो बो बोली, “गौरव सर ने कहा... मेल इंप्लॉई को भेजना ज़्यादा ठीक रहेगा” मुझे बुरा लगा ये सुनकर। गौरव सर ने अश्विनी सर से कहकर नेहा की विज़िट कैंसिल कर दी थी। उनका कहना था कि नए शहर में मेल इंप्लाई को भेजना सेफ रहेगा। ऐसा पहली बार नहीं हुआ था, पहले भी वो आउटडोर काम मेल इंप्लाइज़ को ही असाइन करते थे। नेहा के लिए मुझे बुरा लग रहा था।

ख़ैर, शाम को ऑफिस के बाद मैं घर पहुंची, स्कूटी स्टैंड पर लगाई और डोरबेल बजाकर इंतज़ार करने लगी। मैं मम्मी और अक्षय के लिए केक भी लाई थी, उन्हें प्रोमोशन की खुशखबरी सुनाने की बेसब्री में मैंने कई बार घंटी बजा दी। मैंने सोचा था कि जैसे ही मां दरवाज़ा खोलेगी मैं चिल्लाकर केक आगे करते हुए कहूंगी – सरप्राइज़

दरवाज़ा खुला और मैं “स...” बस इतना ही कह पाई थी कि मेरे चेहरे पर ठहरी हुई हसी जम गई। दरवाज़ा खोलने वाला कोई और नहीं, गौरव सर थे।

“सर, आप यहां?” मैंने लगभग लड़खड़ाते हुए कहा तो वो मुस्कुराकर बोले “हां, वो अक्षय को देखने आया था, ऑफिस ही आ रहा था, लेकिन आंटी ने रोक लिया” कहकर वो मुस्कुराए और दरवाज़े के एकतरफ सट गए, मैं अंदर आ गई। मां भी ड्राइंग रूम थी और अक्षय भी, मैंने नज़र बचाकर मां को एक गुस्से वाला लुक दिया और दूसरे कमरे में चली गईं।

ये सब क्यों हो रहा था मेरे साथ। ज़िंदगी इतनी मुश्किल क्यों है? दिक्कत ये थी मैं गौरव सर से नफ़रत भी नहीं कर सकती थी, काश ऐसा कर सकती तो कितना आसान होता लेकिन मैं जानती थी कि मेरे लिए उनके मन में जो कुछ है वो किसी ख़राब नीयत से नहीं है। उन्हें दूर करना शायद इसीलिए ज़्यादा मुश्किल हो रहा था।

कुछ देर बाद जब मैं ड्राइंगरूम में लौट कर आई तो देखा कि अक्षय, गौरव सर के साथ खेल रहा था। वो शायद उसे घड़ी में वक्त देखना सिखा रहे थे “और ये छोटी वाली तीन पर और बड़ी वाली दो पर, तो हो गए तीन बजकर दस मिनट”

दोनों बार-बार जिस तरह खिलखिला कर हस रहे थे बहुत दिन बाद उस उदास कमरे में खुशी महक रही थी, पुराने उदास सन्नाटे आहिस्ता-आहिस्ता खत्म हो रहे थे, मायूसी दरक रही थी। अक्षय के चेहरे पर भी वैसी खुशी, वैसा रंग मैंने अर्से से नहीं देखा था। और हां, एक किनारे बैठी मां भी खामोश आंखों से मुस्कुरा रही थीं।

गौरव सर के जाने के बाद, देर शाम जब मैं किचन में थी तो मां वहां आ गई और बोली, “लड़का तो अच्छा है, नेक है, आखिर दिक्कत क्या है तुझे.. अपने नहीं तो कम से कम अक्षय के बारे में सोच” मां कि ज़बान से निकले वो लफ्ज़ सुनकर मैं हैरान रह गई। वो यहां तक सोच रही होंगी ये मुझे अंदाज़ा नहीं था। लेकिन थोड़ी देर की बातचीत में इसकी वजह का पता भी चल गया। मां ने बताया कि मेरी ग़ौर मौजूदगी में उन्होंने बेहद सादगी के साथ मां से मेरा हाथ मांग लिया था। मां ने जवाब तो नहीं दिया था लेकिन वो चाहती थी कि मैं हां कर दूं।

ये सबकुछ जो मेरे इर्द गिर्द हो रहा था मैं जानती थी कि मेरी बेहतरी के लिए है, मां की बात गलत नहीं थी लेकिन पता नहीं वो क्या था जो मुझे उस रिश्ते या किसी भी नए रिश्ते की दहलीज़ पर कदम रखने से बार-बार रोक रहा था। एक डर था जो शायद सिर्फ वही समझ सकता है जिसने मेरी तरह कुछ खास खोया हो। लेकिन मेरे आसपास की खामोशी भी मुझसे सवाल कर रही थी, कुछ आशंकाएं भी थी, संभावनाएं थी.. और कुछ था जो मुझे आहिस्ता-आहिस्ता मेरी ही सोच के दूसरी तरफ खींच रहा था। लेकिन इस सब के बीच मुझे अक्षय के वो चेहरा भी याद था जिसपर एक ज़माने के बाद वो खुशी का रंग देखा था।

मैं हमेशा से मानती हूं कि हमारे फैसले हम नहीं, हमारे हालात लेते हैं, एक बार फिर वही हुआ.. उस रात मैं सोई नहीं। सुबह मैं अपनी खिड़की से दूर तक फैले आसमान को देख रही थी, जहां खत्म होता हुआ रात का अंधेरा आने वाली सुबह से मिल रहा था। मैंने उस रिश्ते के लिए हां कर दिया।

ज़िंदगी बदल गई थी उसी दिन। मां को उस तरह चहकता मैने पहले नहीं देखा था। ऑफिस के कुछ खास लोग जिन्हें इस बात का पता चला, वो फोन पर मुबारकबाद देते नहीं थक रहे थे। कुछ रिश्तेदारों का भी कॉल आया जिन्होंने कहा, “आखिर कब तक अकेले रहती तुम, अच्छा हुआ, तुम्हे सहारा मिल गया”

सहारा, यही वो वजह थी जिसके चलते मैं अबतक इस फैसले से पीछे हट रही थी। मैं जानती थी कि हम जिस समाज में रहते हैं वहां तलाकशुदा लड़कियों के बारे में यही सोच है। उनके लिए साथ नहीं, सहारा ढूंढ़ा जाता है।

वो सहारा था या साथ, लेकिन ज़िंदगी उस एक हां से जैसे किसी बंद दीवार में एक खिड़की सी खुल गई थी। ज़िंदगी बदली तो नहीं थी लेकिन बदलते-बदलते बदल रही थी। मैं अपने अंदर भी एक खुशनुमा बदलाव महसूस कर रही थी। इतना ग़लत भी नहीं था ये फैसला। सड़क के किनारे सजी हुई फूलों की दुकान, स्कूल से मस्ती करते हुए लौट रहे बच्चे, आसमान में उड़ते हुए परिंदे, सब अच्छे लगने लगे थे।

एक शाम, मैं और गौरव सर जिन्हें अब मैं उनके काफी फोर्स करने के बाद सिर्फ गौरव कहती थी. दफ्तर के पास वाले कॉफी हाउस पहुंचे। आमने-सामने टेबल पर बैठे हम लोग एक दूसरे को देखकर मुस्कुरा रहे थे। कॉफी का पहला सिप लेने के बाद गौरव ने मेरी तरफ एक चाबी बढ़ाई, “ये क्या है…” मैंने हैरानी से पूछा तो वो बोले, “मेरी कार की चाबी, आज से तुम चलाओगे...” “क्यों” मैंने पूछा तो वो बोले “मैं तो पास ही रहता हूं, ऑटो से आ जाऊंगा” “वो ठीक है गौरव लेकिन... नहीं, ये आप ही रखिए... मुझे स्कूटी से ही ठीक रहता है...” मैंने फिर मना किया तो इस बार उन्होने कुछ संजीदगी से कहा, “नहीं एक्चुअली, मुझे अच्छा भी नहीं लगता कि तुम स्कूटी में आते हो, यू नो.. कैसे-कैसे लोग तुम्हें अजीब नज़रों से देखते होंगे... वैल पहले की बात और थी, अब मुझे अच्छा नहीं लगता..ले लो प्लीज़”

मुझे गौरव को खामोशी से देख रही थी। इस जवाब की उम्मीद नहीं थी, मैं एकदम स्त्ब्ध थी। गौरव ने मेरे हाथ पर अपना हाथ रखते हुए मुस्कुराकर आगे कहा “और वैसे भी ये हमेशा के लिए नहीं है, शादी के बाद तुम्हे इस दो टके के ऑफिस में यूं पसीना नहीं बहाना पड़ेगा, तुम सिर्फ अपनी ज़िंदगी जीना, अक्षय का ख्याल रखना, बाकी सारी ज़िम्मेदारियां मेरी”

मेरे आंखों के किनारों में नमी उतर आई थी। उस एक पल में, जैसे पूरा समाज सिमटकर मेरे सामने वाली कुर्सी पर बैठ गया था, गौरव की शक्ल में। मैंने कांपते हुए होठों से जब गौरव से कहा कि मैं

शादी के बाद भी काम करना चाहती हूं तो वो मुझे बाहर के खराब माहौल से लेकर ऑफिस के लोगों का कैरेक्टर बताने लगे। मैं उनकी आंखों में उमड़ती हुई मुहब्बत का वो रंग देख रही थी, जो वो मुझे देने वाले थे और उसके बदले में मेरा सबकुछ मुझसे मांग रहे थे।

गौरव कोई नई बात नहीं कह रहा थे। गौरव भी इसी समाज का हिस्सा थे और तलाकशुदा औरतों के बारे में समाज इससे अलग नहीं सोचता। गौरव को भी लगा था कि ये शादी करके वो मुझपर अहसान कर रहे है इसलिए वो जो कहेगे, मैं करूंगी।

मैंने चाबी वापस गौरव की तरफ खिसका दी और उठते हुए कहा, “मैं जा रही हूं...” वो हड़बड़ाते हुए बोला, “अरे क्या हुआ, मैं समझा नही” मैंने झिलमिलाती हुई आंखो से कहा, “ज़रुरी नहीं हम सब कुछ समझ जाएं, आप वो है जो मैं नहीं समझ पाई और मैं वो नहीं हूं जो आप मुझे समझ रहे थे...”

गौरव के माथे पर हैरानी की लकीरें थीं, कुछ ऐसा हुआ था जिसका उन्हें अंदाज़ा भी नहीं था कि ऐसा हो सकता है। तलाकशुदा औरतें ‘ना’ कहां करती हैं। मैंने कहा,

“मुझे साथ चाहिए था सहारा नहीं गौरव... मैं ये शादी नहीं कर सकती…” वो कुर्सी से उठ गया, मैं वापसी के कदम बढ़ा चुकी थी, न मैंने पलट कर देखा और न गौरव ने आवाज़ दी। कॉफी हाउस से निकलकर मैं सड़क के किनारे-किनारे चलने लगी। तेज़ कदमों से मेरी सांस फूलने लगी थी, मेरी आंखों का काजल फैल रहा था, बाल बेतरतीबी से उड़ रहे थे, आते-जाते लोग घूर रहे थे और मैं अकेले बढ़ती जा रही थी। लेकिन बहुत दिनों के बाद मैं फिर से मुकम्मल महसूस कर रही थी। अधूरापन तो शायद चाबी के गुच्छे के साथ, मैं उसी टेबल पर छोड़ आई थी।
