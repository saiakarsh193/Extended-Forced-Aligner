वैसे तो इस प्यारी-सी साढ़े 4 साल की बच्ची का नाम है तेजस्विनी।पर ये नाम केवल उसके नर्सरी क्लास के रजिस्टर में ही दर्ज़ था।सब उसे रुनझुन कहकर ही बुलाते थे।एक केवल दादी ही उसे इस नाम से पुकारती थीं, वो भी तब, जब वो उससे नाराज़ हो जाती थीं " क्यों री तेजस्विनी...ये मेरे पानदान में सुपारी की जगह गिटटकें... तूने छिपायीं हैं न ?" या फिर " हे राम ! ये मेरे ऊन के गोले से ...तूने पतंग बाँधी थी?ओ तेजस्विनी ?अभी बताती हूँ तुझे !!'

लेकिन उसे ढूंढना क्या आसान था ?ऐसे-ऐसे कोनों में छिपकर बैठ जाती, कि उसे खोजने में दादी को पसीने आ जाते।

लेकिन अब तो ये सब पुरानी बात हो गयी। पुरानी मतलब यही कोई दो साल पुरानी। जबसे रुनझुन की मम्मी घर मे दिखनी बन्द हो गयी न,तबसे। अब दादी उसे बिल्कुल नहीं डाँटती।तब भी नहीं, जब कभीकभार चीटियों की लाइन बता देती है, कि खिलौनों के बक्से में लड्डू किसने छिपाये थे।और तब भी नहीं, जब वो उनके चश्मे को गमले में गाढ़ कर पापा को बता आती है ,कि जल्दी ही उसमें चश्मे का पेड़ निकल आएगा। पहले उसकी ऐसी शरारतों पर पापा खूब ठहाके लगाया करते थे।लेकिन अब तो ऐसे मुस्कुरा देते हैं मानों उनके होठों को किसी ने जबरदस्ती खींच दिया हो। बिल्कुल वैसे ही, जैसे पहले वो रुनझुन के गाल खींचा करते थे। तब मम्मी उनकी डाँट लगाती थीं " छोड़ो-छोड़ो। गाल लटक आएंगे मेरी बिटिया के " फ़िर रुनझुन और पापा उन्हें जीभ बाहर निकालके ख़ूब चिढ़ाया करते थे ।

लेकिन फिर सबकुछ बदलने लगा था। मम्मी पहले थकी-थकी, फिर ज्यादातर लेटे हुए दिखने लगीं। फिर एक दिन पापा उन्हें अस्पताल ले गए।रुनझुन को याद है, कि तब 3 साल की उम्र में भी उसे आभास हो गया था कि कुछ गड़बड़ थी। उसकी नन्ही उंगलियाँ मम्मी के आँचल पर कस गयीं थीं। "अभी आते हैं न बेटा... डॉक्टर अंकल,...मम्मी की तबियत..." ऐसा ही कुछ बुदबुदाते हुये पापा ने उसकी पकड़ ढीली कर दी थी,और उसे मम्मी की गोद से उतार दिया था।तब भी वो मम्मी के पैरों से लिपटकर होंठ बिसूरते हुए ज़िद करती रही थी " रुनझुन... को जाना है..मम्मी साथ... जाना है "

अपनी गुलाबी साड़ी के छोर से उसके ढूलकते आँसुओं को पोंछते हुए मम्मी ने उसका माथा चूमा था। और हाँफते हुए उसे समझाने की कोशिश की थी " अरे मेरी गुड़िया। बच्चे अस्पताल थोड़े ही जाते हैं ? अरे मैं तो जल्दी से ठीक होकर... वापस आ भी जाऊंगी । "

रुनझुन ने उनकी आँखों में झांका।" सच्ची ना ?" वो बुदबुदायी। जब तक दादी उसे खींच कर अंदर लायीं, तब तक वो मम्मी का जवाब सुन चुकी थी " हाँ सच्ची में ।" बस, इसी वादे को वो आज तक अपनी छोटी-सी मुट्ठी में बाँधे बैठी थी।

रुनझुन को इंतज़ार करते अब दो साल हो चुके ,पर मम्मी वापस नहीं आयी थीं। रुनझुन अपनी ड्राइंग की कॉपी में मम्मी की शक्ल बनाने की कोशिश करती, तो कभी वो स्वाति मैम जैसी बन जातीं, कभी मीना आँटी जैसी।हालांकि मम्मी की शक्ल उसकी नन्ही याददाश्त में धुंधली हो गयी थी, पर रुनझुन को उनकी खुशबू याद थी, उनके कपड़ों की मुलायम छुअन याद थी। कल तो आ भी गया... मम्मी क्यों नहीं आईं ?

जवाब देने वाले टालमटोल करने लगते, पर ये सवाल पूछते-पूछते वो नहीं थकती। दोपहर में चुपचाप रसोई में जाके कटोरी में आटा और चीनी मिलाकर फंकी लगाने में उसे अब मज़ा नहीं आता।दादी के तेल की शीशी में पानी डालने में भी नहीं। अब ज्यादातर वो खिड़की में बैठ बाहर झाँकती, या मम्मी के तकिए को भींचकर लेटी रहती।फिर पलँग के सिरहाने रखे बड़े-से टैडी बियर के कानों में फुसफुसाती " मम्मी कल आ जाएंगी... है न ?" और खुद ही उसका सिर ऊपर-नीचे कर देती।स्कूल से लौटकर जब वो कमरों में घूमते-घूमते अपनी पोयम्स औऱ टेबल्स याद कर रही होती, तो बेख्याली में " मम्मी जल्दी आएंगी...रुनझुन के लिए गुड़िया लायेंगी... झिलमिल फ्रॉक लायेंगी ....छुक-छुक रेल में आयेंगी ..." और भी जाने कितनी सारी लाइनें उसके सबक में बढ़ती चली जाती।

फिर उसकी ज़िन्दगी में एक बड़ी घटना हुयी।एक दिन अचानक उसे नानी के घर भेज दिया गया। जबकि तब तो स्कूल की छुट्टियां भी नहीं थीं।

फिर जब वो वहाँ से लौटी, तो घर उसे कुछ बदला-बदला लगा।कई चीज़ों के साथ-साथ मम्मी की वो ड्रेसिंग टेबिल भी गायब थी, जिसकी चर्र-चर्र करती दराजों से सामान निकालकर चुपचाप वो मम्मी जैसे तैयार होती थी। एक हाथ से अपने माथे पर आते साधना-कट बालों को उठाके दूसरे हाथ से बड़ी -सी लाल बिंदी चिपकाती ,उसकी कुहनियों के ऊपर चढ़ता आता मम्मी का कड़ा पहनती ,अल्मारी से कोई साड़ी निकालकर उसमें मम्मी की खुशबू महसूस करने की कोशिश करती और फिर उसी को लपेटकर स्टूल पर चढ़ जाती, और शीशे में ख़ुद को देखती रहती थी।

लेकिन अब वो ड्रेसिंग टेबल कहाँ चली गयी ? और अल्मारी से उनके कपड़े ? और उनका तकिया ?

रुनझुन ने खूब ढूंढा। फिर दौड़ के पापा के पास गयी। पर पूछने के पहले ठिठक गयी। उनके चेहरे पर वैसी अजीब-सी दाढ़ी उसने पहले कभी नहीं देखी थी। न ही दादी को ऐसे सुबकते हुए देखा था। तभी उसकी नज़र दीवार पर पड़ी। वो हक्का-बक्का रह गयी। सांमने मम्मी की एक नयी फोटो लगी थी। खूब बड़ी। उनके माथे पर खूब लम्बा टीका था और ऊपर एक घनी-सी माला। इतनी घनी, कि बस उनकी आँखें ही नज़र आ रही थीं। बड़ी सुंदर लग रही थीं मम्मी । रुनझुन खुश होना चाहती थी। लेकिन शायद अगरबत्ती के घुँये से उसकी आँखें किरकिराने लगी थीं।

रुनझुन को लग तो रहा था, जैसे यहाँ सब कुछ बदल गया था। पर क्या और क्यों, ये उसकी 5 साल की समझ से बाहर था। पापा अब गुमसुम बैठे मम्मी की दीवार पर टँगी फोटो देखते रहते थे। और दादी रुनझुन को अपनी तरफ आते देखकर, झट कहीं और चल देती थीं। यहां तक कि उनका ख़ास चीनीमिट्टी का प्याला एक दिन रुनझुन से टूट गया, फिर भी उन्होंने " अरी ओ तेजस्विनी !!" कहके डाँटा नहीं । आस-पड़ोस भी जैसे चुप्पी की चादर ओढ़े बैठा था। तो अब रुनझुन क्या पूछे, किससे पूछे।

फिर उसे एक आईडिया आया। एक सुबह रोटी में आंखों और मुंह के नाप के छेद बनाकर उसने चेहरे के आगे लगाया , और दादी के सामने पहुंच गई। और आवाज़ को जबरन भारी करते हुए बोली " अलख निरंजन ! देखो बाबा आये हैं !"

नाटक में शामिल होते हुये दादी बोलीं " धन्न भाग बाबाजी। का लाएं ? रोटी पर मलाई-चीनी लपेट के लायें...या दही जलेबी ? मुस्कान छिपाने को उन्होंने अपनी धोती के पल्ले का छोर मुहँ पर ढाँप लिया। रुनझुन ने आँखे बड़ी करते हुए पूछा " पहले ये बताओ...रुनझुन की मम्मी कब आएंगी ?"

दादी सूप फटकारते हुए अंदर चली गयीं। और रुनझुन का मुंह लटक गया।

तभी उसकी आँखे चमक उठीं। एक रास्ता और सूझा था। उसने अपनी मुट्ठियाँ भींच लीं। लेफ्ट वाली मुट्ठी का मतलब था मम्मी जल्दी आएँगी। और राईट वाली का मतलब और भी जल्दी-जल्दी आएंगी। इसी मुद्रा में दौड़ते हुए वो पापा के पास पहुंची। उनकी गोद मे अखबार खुला रखा था, पर निग़ाहें छत के परे कहीं टिकी हुई थीं। " पापा पापा... एक चूज़ करो न " कहते हुए उसने अपनी दाहिनी मुट्ठी बिल्कुल उनकी नाक के नीचे कर दी।

पापा उसकी काँपती मुस्कुराहट को चुपचाप देखते रहे। फिर उसे उठाकर गोद मे बैठा लिया। और उसके सर पर अपनी ठोड़ी टिकाकर आगे-पीछे झूलने लगे। अपने कानों के नीचे उनकी धक-धक सुनते हुए कब वो सो गयी, पता ही नहीं चला।

फिर उसने कुछ नहीं पूछा। पर नन्हें दिमाग़ में सवाल कौंधते ही रहे। वो नानी की बनाई गुड़िया निकालती, पर खेलने के बजाय वापस रख देती। घर अब काफ़ी ख़ाली और बड़ा लगने लगा था, पर उसमें लँगड़ी टांग दौड़ने का मन ही नहीं होता।

ऐसे ही एक शाम वो खिड़की के सींखचे पर बैठी बाहर देख रही थी। बारिश के शोर के बीच-बीच में दादी और पड़ोस वाली दादी की बातचीत की धीमी आवाजें भी उसतक पहुँच रही थीं। तभी दादी की फुसफुसाहट सुनकर वो चौंक पड़ी। उसी पल बाहर पानी से भरे एक गड्ढे में, एक मोटा-सा मेंढक छपाक से कूदा। रुनझुन ताली बजाते खिलखिला पड़ी। उन्होंने सोचा, वो उस गुड़ुप की आवाज़ पर ख़ुश हो रही होगी।

लेकिन कोई नहीं जानता था, कि उसने दादी की बातें सुन ली थीं। कि वो जान गई थी, कल मम्मी वाकई ...घर आने वाली हैं। रुनझुन के पेट मे खुशी के मारे गुरुड़-मुरुड हो रही थी। दूध में चीनी डालना दादी भूल गयीं, पर वो गटक गयी। उसने अपनी नई वाली गुलाबी फ्रॉक भी जिद करके पहन ली। जाने मम्मी को लेकर पापा कब आ जाएं ? इधर घर मे भी गुपचुप तैयारियां हो रही थीं। कुछ काका लोग आकर मेज-कुर्सियां पोंछ रहे थे, पर्दे उतारकर धो रहे थे। पड़ोस वाली आँटी दरवाज़े पर कुछ लीप रही थीं। जाने क्यों दादी बार-बार आँखे पोंछ रही थीं, लेकिन रुनझुन का चेहरा चमक रहा था। हालांकि उसका निचला होंठ जिस अंदाज में मुड़ा हुआ था, उससे लगता था कि वो ख़ासी नाराज़ है। सबको ख़ुद ही उसे बताना चाहिए था न कि मम्मी आ रही हैं? जाओ, वो भी नहीं बताएगी, कि उसे सब पता है , सोचते हुए वो पापा की तरह चहलकदमी करती, फिर गोल-गोल घूमने लगती। फिर दौड़ के खिड़की के सींखचों से मुंह निकालकर बाहर झाँकने लगती।

शाम को जाकर उसका इंतज़ार खत्म हुआ। जैसे ही कार का हॉर्न सुनाई दिया, लदर -पदर वो बाहर दौड़ी। दरवाज़े पर खड़ी दादी ने हाथ न पकड़ा होता, तो सीधे गाड़ी से ही जा टकराती। उसका चेहरा लाल हो आया था, मुँह पूरा खुला था और कसमसाती हथेलियों को कस के बांधे हुए वो लगातार उछले जा रही थी। शीशे के अंदर ड्राईविंग सीट पर पापा, और उनके बग़ल में बैठी मम्मी उसे दूर से ही दिखाई दे रहे थे। मम्मी ने सर ढका हुआ था, और उनका चेहरा रुनझुन को ठीक से दिख नहीं रहा था। पर इससे उसके चेहरे पर फैलती जाती मुस्कुराहट पर कोई फ़र्क नहीं

पड़ रहा था। बिल्कुल गुड़िया जैसी लग रही थीं मम्मी। कार रुकते ही दादी उसे पीछे करते हुए कुछ आरती-वारती लेकर आगे बढ़ी, तभी दरवाज़ा खोलते हुए पापा ने आवाज़ लगाई " रुनझुन !"

और जैसे हवा में उड़ते हुए रुनझुन अपनी मम्मी की गोद मे पहुंच गई। उनसे कस के लिपटते हुए वो उनकी गर्दन में बुदबुदायी "मम्मी...मम्मी...आपने इत्ती देर क्यों लगाई ? पर ना... मैं बहुत-बहुत खुश हूँ...और ना मम्मी..."

कहते-कहते वो रुक गयी। अब तक मम्मी ने कुछ नहीं कहा था। उसे प्यार भी नहीं किया था। बल्कि वो तो .कुछ अचकचा-सी गयी थीं।

रुनझुन कुछ सिमट गई। सर हल्का-सा टेढ़ा करके वो एकटक उन्हें देखने लगी। उसके पास मम्मी की चन्द ही यादें थी। .पर जो भी थीं बिल्कुल साफ थीं। उसे अहसास होने लगा था कि मम्मी के पास से आती तेज खुशबू और उनके कपड़ों की छुअन ...सब बिल्कुल अलग थे। वो कसमसा उठी। मम्मी की चूड़ियाँ उसे कभी गढ़ती नहीं थीं । न ही उनकी साड़ियों में टँके सितारे उसे कभी चुभते थे। फिर आज क्यों इस गोद मे उसे परेशानी महसूस हो रही थी ?

रुनझुन की ठोड़ी और होंठ हल्के-हल्के काँपने लगे। जब उसे सब याद था, तो मम्मी कैसे भूल गयीं ?

क्या वो इतना ज्यादा बदल गयी थीं! रुनझुन को गुमसुम बैठी देखकर पापा ने उसके बालों में हाथ फेरा "क्या हुआ बेटा ?" उसी वक्त मम्मी भी झुकीं, और उसके गालों पर प्यार कर लिया । लेकिन गुजरे हुए वो चन्द पल उसे असहज बना गए थे। मम्मी ने कहा "रुनझुन बेटा "। तो उनके मुस्कुराते चेहरे पर रुनझुन की निगाहें जम गयीं । क्या ये चेहरा वही था, जो अंदर वाली फ़ोटो में था ? लेकिन, उसमें तो माला और टीके के पीछे मम्मी छिप ही गयी थीं। पहले तो और भी फोटुएं थीं लेकिन उसका ध्यान मम्मी से हटाने के चक्कर में दादी सब हटाती गयी थीं। अब उनका ठीक-ठीक चेहरा रुनझुन को याद ही नहीं आ रहा था। तो क्या जब बड़े होते हैं , तो शक्ल भी बदल जाती होगी ? पर दादी की तो नहीं बदली। पापा की भी नहीं।

तभी खुले दरवाज़े से दादी ने झाँका " अरे ... हमें भी मिले देयो बहूरानी से।"

सर नीचे किये हुए वो उतरी और अंदर जाकर पापा की आरामकुर्सी पर झूलते हुए अपनी समझ भर का सोचने लगी। पापा एकाध बार उसे हॉस्पिटल ले गए थे। दूर से मम्मी को दिखाया भी था। लेकिन तरह-तरह की नलियों से घिरे पीले पड़े चेहरे में उसे अपनी मम्मी दिखी ही नहीं थीं। इसलिए हो सकता है, अब वो उन्हें पहचान नहीं पा रही हो। वो और मिन्नी भी तो पहले ब्लैक

बोर्ड तक नहीं पहुंच पाते थे। अब पहुँच जाते हैं। तो मम्मी भी बिग हो गयी होंगी। बेकार वो परेशान हई। अभी उसने सोचा ही था, कि पापा मम्मी को लेकर वहीं आ गये। और उसे देखकर बोले, " अरे वाह। तो हमारी बिटिया यहाँ है। दीप्ति तुम इससे बातें करो। मैं... अभी आता हूँ।"

मम्मी मुस्कुराते हुए उसकी तरफ घूम गयीं " अरे हाँ, रुनझुन तो अब क्लास वन में आ गयी । अपनी बुक्स दिखाएगी न मुझे ? और कोई परेशान तो नहीं करता न तुम्हें ? करे तो बताना। मम्मी अब बहुत स्ट्रांग हो गयी है, हाँ "

उन्होंने हाथ उठाकर मसल्स दिखाने की मुद्रा बनाई तो रुनझुन को जोरों की हँसी आ गयी। मम्मी सचमुच प्यारी थीं। वो उनके गले मे हाथ डालकर लटकने को हुई, तभी पापा की अभी-अभी कही बात...उसके जेहन में अटक गयी। उन्होंने मम्मी को " दीप्ति " कहा था। पर वो तो हमेशा से याद करती आई थी " माई मदर्स नेम इस मीनाक्षी सचदेवा।" फिर अब ये नाम कैसे बदल गया ?

वो वैसी-की-वैसी खड़ी रह गयी। मम्मी बातें करने की कोशिश करती रहीं, पर वो बाहर चली आयी। और सीधे दादी से पूछ बैठी " दादी...ये मम्मी...मेरी मम्मी ही हैं ना ? दादी मुँह फेरकर बोलीं "जा तेजस्विनी। बेकार की बातें न बना। समझी ? "

उसका मुंह लटक गया। अब वो कैसे पता लगाए कि ये मम्मी सच्ची में उसकी मम्मी ही थीं या नहीं! रुनझुन का सोचविचार चलता रहा, और शाम रात में तब्दील होने लगी । रह-रह के रुनझुन की निगाहें मालाओं से लदी और दीवार पर ऊपर टँगी मम्मी की तस्वीर पर चली जातीं । फिर चुपके से वो तख़त पर बैठी मम्मी को देख लेती , जो अभी तक मोहल्ले की आँटी-काकी-दादी- चाचियों-मामियों से घिरी हुयी थीं। जब दोनों की नज़रें मिलतीं, तो मम्मी मुस्कुरा देतीं। पर रुनझुन की मुस्कुराहट कहीं अटक गई थी । मम्मी को लेकर उसके मन मे दुविधा बनी हुई थी।

तभी स्टोर से काका कुछ डिब्बे लेकर निकले, और रसोई में चले गए जहां मेहमानों के लिये नाश्ता बन रहा था। रुनझुन की आँखें स्टोर की तरफ गयीं और चमक उठीं। जब पिछली बार छिपन-छिपाई खेलते हुये वो स्टोर में छिपने गयी थी तो काफी नया समान देखा था वहां। अल्मारी के ऊपर एक गठरी भी रखी देखी थी। कहीं उसी में वो मम्मी की फोटो वाले एलबम भी हुए तो ? फिर तो मम्मी के बारे में पता चल ही जायेगा, सोचते हुए उसके चेहरे पर एक शरारती मुस्कान तैरने लगी। उसने नहीं देखा कि मम्मी की निगाहें लगातार उसी की निगाहों का पीछा करती रही थीं।

रात में जैसे ही दादी के खर्राटे गूँजने शुरू हुई, कि रुनझुन पट्ट से उठ बैठी। दबे पैरों स्टोर में पहुंचकर उसने कुर्सी को दीवार से सटाया, और उसपर चढ़कर लाइट का स्विच दबा दिया। फिर उसकी साँस ऊपर की ऊपर और नीचे की नीचे रह गयी। वो गठरी तो मम्मी की ही गुलाबी साड़ी में बंधी थी। उसकी धड़कनें तेज हो गयीं।

लेकिन अल्मारी ज्यादा-ही ऊंची थी। पहले उसे एक मेज खींचकर लानी पड़ी फिर उसपर स्टूल रखना पड़ा। वो भी बिना आवाज़ किये। बहुत सम्भाल कर वो डगर-मगर करते उस ढांचे पर चढ़ी कि तभी उसका सन्तुलन बिगड़ गया। धड़ाम से वो नीचे आ गिरी।

इस बार उसके आसूँ दर्द से कम लाचारी की वजह से ज्यादा आये थे। बच्चे कभी-कभी बड़ी से बड़ी बात नज़रअंदाज़ कर जाते हैं, लेकिन कोई छोटी सी बात उनके लिये बेहद जरूरी हो जाती है। रुनझुन ने आज तक जिस मम्मी के वादे पर एतबार करके उनका इंतज़ार किया था, अब वही मम्मी संशय के घेरे में थीं। इसलिए उसका दिल सच्चाई जानना चाहता था। वो भी जल्द-से-जल्द।

लेकिन ऐसा हो कहाँ पाया ? अबकी उसे सच्ची में रोना आ गया। वो जमीन पर ही गोलमोल लेट गयी।और जाने कब उसकी आंख लग गयी। फिर नींद में ही उसे महसूस हुआ, कोई उसे उठा रहा है, कंधे से लगाकर ले जा रहा है। किसी की हल्की गढ़ती हुई चूड़ियाँ उसकी पीठ पर थपकियाँ दे रही थीं। चुभता हुआ आँचल उसके पैरों में गुदगुदी कर रहा था। ये सपना नहीँ था। क्योंकि जब उसने आँखे खोलीं , तो वो बिस्तर पर थी। पापा और मम्मी के बीच में। मम्मी की मेंहदी-वाली हथेलियों अभी भी उसके ऊपर थीं। वो जल्दी से सरककर मम्मी से लिपट गयी। अब उस कमरे में तीन मुस्कराहटें दमक रही थीं। रुनझुन की मम्मी घर आ गयी थीं।
