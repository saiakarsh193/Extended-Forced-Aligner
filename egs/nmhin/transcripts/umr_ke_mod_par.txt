RECAP-दिन को अगर ज़िंदगी माना जाए तो शाम उसका सबसे हसीन हिस्सा होती होगी, है ना! जब तीखी धूप कांधों पर सिर रखे सुस्ता रही हो और रात की ठंडक माथे पर बोसा कर ले। ये सुकून का वक़्त होता है। थकी-फूली सांसों को सुस्ता लेने का मौका।

मेरी ज़िंदगी की शाम करीब ही थी, अगले महीने 47 का हो जाउंगा, फिर 48 और धीरे-धीरे 50 का। उम्र अपनी निशानियां मुझे देने लगी थी, कनपटी और दाड़ी में सफ़ेदी उतर आई थी। मेरी पत्नी विद्या अक्सर कहती,“कलर किया करो इन्हें चंद्रेश, ऐसे उम्रदराज़ लगते हो, मुझे देखो...” और इतराते हुए अपने हल्के-भूरे रंगे लंबे बालों में उंगलियां फेरा देती। मैं हर बार की तरह उसकी बात टाल जाता, जैसे अभी यहां सर्द शाम में पार्क की ठंडी सीट पर बैठा उसके संग टहलने की मनुहार टालकर, आसमां के चांद को हौले-हौले चमकते देख रहा था। पार्क में कुछ फुटबॉल खेलते लड़कों के अलावा सिर्फ़ हम दोनों ही थे। ये मौसम भी नहीं था और हमारी उम्र भी नहीं कि पार्क में यूं कदम परेड की जाए! ऐसी शामें तो चाय की चुस्कियों के साथ ग़ज़लें सुनने या ब्लैक एंड व्हाइट फ़िल्में देखने वाली होती हैं, लेकिन विद्या को कौन समझाए!

“चलो ना चंद्रेश...देखो कितना मज़ा आरहा है घास पर चलने में”।वो अबकी मेरे सामने रुक गई। मैं उसके नंगे सांवले पांव देखने लगा...जगह-जगह घास के तिनके और मिट्टी चिपकी थी।

“ये पहन लो यार.. ठंड लग जाएगी”। मैंने पास में रखी उसकी चप्पलें सरकाकर कहा।

“उंहूं...मैं नहीं पहन रही...” कहकर उसने शॉल कंधे से सरकाया और मेरे बगल में बैठ गई। सांस हल्की फूल रही थी उसकी।

“थक गईं ना तुम...अब घर चलो”। कहकर मैं हौले-हौले उसकी पीठ सहलाने लगा। वो मेरे कंधे पर सिर टिकाकर कंगन पर उंगलियां फेरने लगी। ये मैं ही लाया था, अपनी पहली पत्नी के लिए, बस उसे दे नहीं पाया। शादी की तीसरी सालगिरह से पहले वो तलाक़ लेकर चली गई थी। कोई औलाद नहीं थी तो बंटना आसान रहा। 10 साल अकेले काटे फिर ढ़ाई साल पहले अचानक मां ने मुझे विद्या से मिलवा दिया। “एकदम तेरे जैसी है बेटा..हां बोल दे”। उन्होंने कहा था और

वाकई अपने जैसी लगी, एकदम अकेली। शादी के डेढ़ साल बाद ही उसके पति की मौत होगई थी।

“आज कोला-टॉफ़ी नहीं लाए”? उसने मेरी जेब टटोलते हुए पूछा

“नहीं लाया...इतना खाओगी तो नुकसान करेंगी ...और ये सब क्या है....ये गर्मी, ये सांस फूलना, ऊटपटांग खाना.. डॉक्टर को दिखाओ ना!” मैंने कहा तो उसने पिछली कई बार की तरह हां में गर्दन हिला दी।

कम लापहवाह नहीं थी वो इसलिए अगले रोज़ मैंने दफ़्तर से फोन करके उसे कई दफ़ा याद दिलाया। दोपहर 2 बजे जब कॉल की थी तो वो क्लीनिक पर ही थी। उसके बाद मैं मीटिंग्स में बिज़ी होगया, बीच में मैसेज करके पूछा था,‘डॉक्टर ने क्या कहा?’ तो कोई घंटे भर बाद जवाब आया... ‘ऑल ओके’।

तसल्ली हुई थी मुझे ये सुनकर और उससे भी ज़्यादा शाम को उसे मुस्कराते हुए रसोई में चाय बनाते देखकर। मैंने खाली टिफ़िन सिंक में डालते हुए पूछा,“क्या बोला डॉक्टर ने?” वो गैस की लौ मद्धम करके मेरी ओर घूमी, ज़रा-ज़रा झेंपते हुए बोली,“डॉक्टर ने कहा कि..कि..आई एम प्रेगनेंट”

“व्हाट?” मुझे झटका लगा, समझ नहीं आया कि हैरान होउं या ख़ुशी मना लूं।

वो एक शब्द का सवाल नहीं था, उसमें कई छोटे-छोटे सवाल दानों की तरह चिपके थे कि ये अचानक कैसे होगया? हमने रोका था ये सब होना! ये तय था कि इस उम्र में बच्चे की ज़िम्मेदारी नहीं लाएंगे फिर अब कैसे? और क्यों? ज़रूरी था क्या ये?

विद्या मुझे देखते हुए मुस्करा रही थी...मैं खीजने लगा। वो मेरी उंगलियों में अपनी उंगलियां फंसाते हुए बोली,“ऐसे ही हैरान मैं भी हुई थी...बिलकुल तुम्हारी तरह। फिर थोड़ी देर बाद...दोबारा चीज़ें सोचीं, उसका होना महसूस किया तब एक लहर यहां नाभि से सीने तक दौड़ी” उसने पेट से सीने तक उंगली फेरते हुए कहा,“जानते हो चंद्रेश...वो मेरी लाइफ़ का सबसे ब्यूटीफ़ुल मोमेंट था”।

“हम्म...” कहते हुए मैंने गैस बंद की और चाय कप में पलटने लगा। वो एकटक मेरा चेहरा देख रही थी। नॉर्मल रहने की कोशिश में मुझसे चाय छलक गई। उसने स्लैब पोंछते हुए कहा,“ईज़ी चंद्रेश... कूल”।

हम बाहर कमरे में सोफ़े पर बैठ गए। वो मेरे सामने बैठी थी...एकदम ख़ुश, बिलकुल सहज...जैसे सब नॉर्मल हो! लेकिन हम नॉर्मल नहीं थे, मैं 47 का और वो 42 की!मां-बाप बनने की एक आइडियल एज से काफ़ी आगे।

“क्या सोच रहे हो”?उसने कप मेज़ पर रखते हुए पूछा।

मैंने हिचकते हुए कहा, “ये ठीक नहीं है.. ये उम्र थोड़े होती है माँ बाप बनने की”!

“ओफ्फो तुम ज़्यादा सोचते हो....” कहते हुए वो कप रखने चली गई।

मेरे लिए ये सोचने वाली बात थी। नहीं था मैं विद्या की तरह ज़िंदगी को हल्के में लेने वाला इंसान। मुझे फ़िक्र होती है छोटी-छोटी बातों की और यहां तो एक ज़िंदगी का सवाल था। दिमाग जीवन के गणित में उलझ रहा था कि जब तक ये बच्चा जन्म लेगा मैं 48 का हो जाउंगा और विद्या शायद 43 की। बच्चे के साथ हमारी उम्र बढ़ेगी, शरीर थकेगा और एक थके माता-पिता कैसे पालेंगे अपनी औलाद?

रात हो रही थी। मैं कल की तरह आज भी बाहर लॉन में खड़ा था। धुंध का एक झरना आसमां से बहता देख रहा था। भीतर से टीवी की तेज़ आवाज़ें आरही थीं। विद्या कोई नाटक देख रही थी और मैं यहां अकेला था, जानबूझकर।

मैं जब भी अकेला होता हूं तो बहुत कुछ सोचता हूं, मां के बारे में, अपने और विद्या के बारे में लेकिन आज उस अजन्मे बच्चे के बारे में सोच रहा था। अभी कितना सा होगा वो? शायद एक या दो सेंटीमीटर और इतने से जीव का आना अभी तो रोक सकते थे हम।

“चंद्रेश...कहां हो?” मैं विद्या की आवाज़ से चौंका। वो मुझे ढूंढते हुए बाहर आचुकी थी बोली,“ठंड लग जाएगी...भीतर चलो”।

“हां...तुम चलो..” मैंने कहा।

“नहीं..तुम भी चलो”। उसने शॉल संभालकर सिर की टोपी खींचते हुए कहा। मैं हाकर भीतर चला आया। दरवाज़े की कुंडी उसने ही लगाई और मेरी हथेलियां पकड़कर भीतर कमरे में ले आई, पलंग के कोने पर अपने सामने बैठाते हुए बोली,“क्यों परेशान हो”?

“नहीं...बस...ऐसे ही...” कहते हुए मैंने दोनों हथेलियां पीछे की तरफ़ टिकाईं और टीवी की म्यूट स्क्रीन देखने लगा।

“ऐसे ही तो कुछ नहीं होता..तुम बताओ ना?” पूछते हुए उसने अपना दस्ताने वाला हाथ बढ़ा दिया.. मैंने वो बुनी हुई उंगलियां कसके पकड़ लीं,“विद्या वी आर टू ओल्ड टू हैव अ बेबी! तुम समझ रही हो ना? लेट्स सॉर्ट इट...अं...लेट्स..अबॉर्ट”

उसने झटके से अपने हाथ खींचे...मेरी बात बीच में कहीं छिटक गई।

आसान नहीं था मेरे लिए विद्या से इतनी बड़ी बात कहना और उसके लिए भी मुश्किल होगा उसे सुनना। उसकी थरथराती पुलतियां मेरी आंखों पर टिकी रही थीं, देर तक....फिर उसने हौले से भीगी आवाज़ में कहा था,“इतना कैल्कुलेटिव होना अच्छा नहीं....लिव दिस मोमेंट हैप्पीली...”

उसकी वो नम आवाज़ मेरे कानों में रातभर टपकती रही थी। मैं सो नहीं पाया, वो भी जागती रही, उसकी कलाई के वो दो कड़े खड़कते सुने थे, कभी सिसकी रोकते हुए देह की थरथराहट अंधेरे में महूसस हुई थी। सुबह जब उसे बाय कहकर दफ़्तर के लिए निकला तो सूजी आंखें छुपाईं थी उसने।

मुझे ऑफ़िस पहुंचे हुए देर हो गई थी। मैं एक प्रेजेंटेशन तैयार कर रहा था कि एक जूनियर ने पुकारा,“सर... मिठाई लीजिए”।

वो हाथ में मिठाई लिए खड़ा था, मैंने लड्डू उठाते हुए पूछा,“मिठाई किस ख़ुशी की?”

“जी बिटिया हुई है” उसने मुस्कराकर कहा।

“कांग्रेचुलेशन...” मैंने कहा और थैंक्यू कहकर वो दूसरी डेस्क की ओर मुड़ गया।

कोई 30-32 का होगा, जब तक इसके रिटायरमेंट की उम्र आएगी तब तक इसकी बेटी सैटल हो चुकी होगी और जब मेरे रिटायर होने का वक़्त आएगा तो मेरी औलाद क्या कर रही होगी, स्कूल में पढ़ाई! कैसे जाउंगा उसकी PTM में? कैसे बैठूंगा उन नौजवान माता-पिता के बीच? और मेरा बच्चा जब बड़ा होगा तो असहज नहीं होगा क्या? कहीं किसी ने मुझे उसके सामने बूढ़ा बोल दिया तो?

मैंने सिर झटकते हुए टिश्यूपेपर से अपनी चिपचिपी उंगलियां पोछीं और कम्प्यूटर स्क्रीन पर चिपक गया। दिमाग़ इस सबसे हटाकर वापस प्रेजेंटेशन में लगाया ही था कि मोबाइल पर घंटी बजी...मां थीं।

“कैसी हो मां?” मैंने पूछा।

“तूने विद्या से क्या कहा?” उनकी आवाज़ में नाराज़गी थी। विद्या ने शायद उन्हें कल वाली बात बता दी होगी, तभी वो इतनी नाराज़ थीं। मैं चुप रहा, मां थोड़ा पिघलीं, बोलीं,“बच्चे भगवान का आशीर्वाद होते हैं बेटा। तू तो ख़ुशकिस्मत है कि देर से ही सही, मिला तो .. अबसे ऐसा मत बोलना...वो मां है, दुखता होगा उसे”

मैंने मान ली थी मां की बात। विद्या को कुछ ना कहता, बस चुपचाप उसको बदलते देखता रहता। बदलाव दिखने लगे थे उसमें, ख़ुराक कम और उबकाइयों की गिनती बढ़ रही थी। कमरे में हर रोज़ नए प्रयोग करती। पलंग का चादर किसी रोज़ गुलाबी होता, कभीनीला। कभी दो बेबी-पोस्टर दिखाते हुए वो पूछती,“ये वाला लगाऊं या ये वाला?” मैं उस पर फ़ैसला छोड़ता तो वो तीसरा ले आती।

जिस रोज़ मैंने उसकी पसंद का पोस्टर पलंग के ठीक सामने लगाया उस दिन से सोने की दिशा बदल दी थी....ये कहकर कि ‘सुबह की धूप चेहरे पर लगती है’।

उसने माना होगा मेरा बहाना? अगर नहीं तो शायद नाराज़ हुई होगी मुझसे? दोष दिया होगा कि मैं अजन्मे बच्चे से अच्छा बर्ताव नहीं कर रहा! अगर ऐसा करेगी तो मैं सिर झुकाकर उसके उलाहने सुन लूंगा और हौले से अपनी बात कह दूंगा कि जब भी मैं ये पोस्टर देखता हूं सो नहीं पाता, रातभर सोचता रहता हूं कि मैं कौन सी ज़िंदगी दूंगा अपने बच्चे को? उसकी ज़रूरतें, उसकी ख़ुशियां पूरी कर पाउंगा? और सबसे ज़रूरी कि एक अच्छा-लायक पिता बन पाउंगा?

अगर ज़िंदगी में ये गुड न्यूज़ कुछ सालों पहले मिली होती...तो शायद मैं आज ख़ुश होता! विद्या के उभरते पेट पर प्यार से उंगलियां सहला लेता...उसके लिए कच्ची इमली के बूटे ले आता..अगर सबकुछ वक़्त से हुआ होता तो।

गर्मियों की आमद वाली शाम थी, हवा हल्की गुनगुनी। मैं और विद्या पार्क में धीमे-धीमे टहल रहे थे....उसने एक हाथ से मेरी बांह थामी थी और दूसरे में पानी की बोतल.. ढीले सूट पर पेट तक फैलाकर दुपट्टा ओढ़ा हुआ था।

“ बैठ जाएं...थक गई हूं”। उसने कहा।

हम पास वाली सीट पर बैठ गए, उसने पीछे सिर टिकाकर आंखें मूंद लीं और मैं सामने खेलते छोटे बच्चों को देखने लगा। उन्हीं में से एक वो लाल टीशर्ट वाला बच्चा अपने पापा के साथ खेल रहा था, चार कदम दौड़ता फिर पलटकर पापा को देखता और उनके करीब आते ही

खिलखिलाकर भाग जाता। थोडी देर दौड़ने-भागने के बाद उसके पापा ने लपककर कंधे पर बैठाया तो वो ख़ुद को राजा समझने लगा, जैसे मैं समझता था पिताजी के कंधे पर बैठकर, उनको घोड़ा बनाकर, पांव का झूला झूलने पर!

कितनी यादें हैं मेरी बचपन को लेकर! मेरे बच्चे की होंगी? दो साल बाद इतनी फुर्ती से मैं कहाँ दौड़ पाउंगा? घुटने तो अभी से दुखने लगे हैं! चार घंटे बैठ लूं तो कमर अकड़ जाती है! जब हमारा बच्चा मेरी थकन से जुडी कोई शिकायत करेगा तो मैं विद्या से कहूंगा कि वो मेरे बचाव में कुछ बोले...उसे समझाए...बहलाए उसकी बचपने वाली मांगें पूरी करे। अगर ऐसा नहीं हुआ तो मैं शायद नाराज़ हो जाउंगा उससे...बताउंगा कि इसी दिन से डरता था मैं...इसी वजह से नहीं चाहता था पिता बनना।

विद्या हमेशा कहती है "तुम नाहक सोचते हो... जब अपनी औलाद को गोद में लोगे तो सारे डर भाग जाएंगे"। मैं उसकी बात नहीं मानता...बल्कि औलाद होने पर तो हर फ़िक्र बड़ी नज़र आएगी, सारी कमज़ोरियां और ज़्यादा तकलीफ़ देंगी।

ख़ैर, फिलहाल तो विद्या की दिक्कतें बढ़ने लगीं थी। उसका बीपी लो रहता और मूड स्विंग्स इतने ज़्यादा कि बेबात रो पड़ती। मां ने सख़्त हिदायत दी थी उसका दिल ना दुखाऊं, हर जगह उसके साथ रहूं। मैं रहता था उसके साथ, आज हॉस्पीटल आया था उसके रूटीन चैकअप के लिए.

हॉस्पीटल की कॉरीडोर में हम बैठे थे, विद्या अपनी फ़ाइल में सारे टेस्ट के पेपर्स देखते हुए कुछ गुनगुना रही थी और मैं वहां घूमती तमाम औरतों-आदमियों को देख रहा था..तभी मेरी निगाह एक नए-नवेले परिवार पर टिक गई। पिता ने बांह में नवजात शिशु को बड़ी एहतियात से पकड़ा था, साथ चलती मां बार-बार गर्दन उचकाकर बच्चे का चेहरे देख रही थी। मैं उसके चेहरे पर सुकून देख रहा था, निश्चिंतता कि उसकी औलाद सुरक्षित है।

“मिसेज विद्या....” तभी कॉरीडोर में आवाज़ गूंजी।

“चंद्रेश...नंबर आगया.. अंदर चलो” उसने मेरे कंधे का सहारा लेकर खड़े होते हुए कहा।

“नहीं...तुम जाओ ना...मैं क्या करूंगा वहां?” मैंने कहा तो उसकी भवों में हल्के से बल पड़े...ज़रा गुस्सा आगया, बोली,“जो हर पिता करता है वही करना... अल्ट्रासाउंड होगा...बेबी दिखाएंगे वो...देखोगे नहीं क्या?” मैंने उसके कंधे थपथपाकर कहा,“अब कुछ दिनों में सामने से देखूंगा ना...और वैसे भी आई फील अनकम्फ़र्टेबल”

“अनकम्फ़र्टेबल!! औलाद है ये तुम्हारी...मैं पत्नी हूं...तो कैसी असहजता चंद्रेश?” पूछते हुए उसकी आंखों से एक कतरा छलक गया।

इन दिनों मैं शायद विद्या के हर आंसू का दोषी बन गया था। उसके तांबई गालों पर खिंचने वाली काली लकीर मेरी कोई कड़वी बात याद दिलाती। उस रोज़ जब उसने सिर्फ़ मेरी थाली लगाई, मैंने उसे परे सरका दिया, तो विद्या रोई थी...मैं कह ही नहीं पाया कि मुझे अकेले खाना पसंद नहीं। उसके साथ छत पर तारों के झुरमुट नहीं देखे तो सुबुकी...मैं अपने सिर दर्द की बात नहीं बता पाया। वो सारी बातें अनचाहे बच्चे से जोड़ देती और मैं कुछ ना कह पाता।

सावन का महीना आ चुका था। सुबह से बादल घेरा लगाए हुए थे। बाहर कमरे की खिड़कियां खुली थीं और पर्दे किनारे अटके हुए। बीच-बीच में हवा का झोंका कमरे में आ धमकता। ये हवा का टुकड़ा खिड़की के पास कुर्सी पर बैठी विद्या को सुकून दे जाता...मैं भी वहीं बैठा था। आज सुबह से पावरकट था। विद्या एक मग ठंडा पानी और सूती दुपट्टा लिए बैठी थी... वो कपड़ा भिगोती और उससे चेहरा ढंक लेती।

“मैं...गाड़ी का एसी चला दूं...तुम वहां बैठ जाओ!” मैंने पूछा, वो ना में गर्दन हिलाते हुए बोली,“बार-बार उठा नहीं जाता मुझसे”

पेट पूरा आकार ले चुका था, उठने बैठने में दिक्कत होती होगी। यूं तो ड्यू डेट 15 दिन बाद की थी लेकिन मां कह रहीं थी कि अब बच्चा कभी भी आ सकता है।

“कुछ दूं? लाइम वॉटर या कुछ और?” मैंने पूछा तो उसने मना किया सूखे होठों पर ज़बां फेरते हुए बोली,“आज मां कह रहीं थीं कि औलाद के साथ मां का भी जनम होता है। बेहद दर्द होता है...लेकिन उसके बाद जो ख़ुशी मिलती है...उससे बेहतर ज़िंदगी में कुछ नहीं। अगर..मैं ये दूसरा जनम ना पा सकी...मुझे कुछ होगया तो... तुम पाल लोगे ना हमारे बच्चे को?”

मेरा दिल बैठ गया।

“कुछ नहीं होगा तुम्हें...तुम पालोगी...” कहते हुए मैं रुका, ख़ुद को दुरुस्त किया,“अं...हमदोनों पालेंगे”

वो मुस्करा दी और मैं फिर हिसाब लगाने बैठ गया कि मैं जब रिटायर्ड हो जाउंगा तो अपना पीएफ़, ग्रेजुएटी, सब फ़िक्स कर दूंगा... 8साल बाद जब औलाद 21 की होगी तब निकालूंगा। बाकी शादी वगैरह के लिए विद्या के गहने होंगे लेकिन उसे भाएगा हमारा चुनाव? हमारी पसंद-नापसंद में कभी जैनरेशन गैप आड़े आगया तो!

रात के 1 बज रहे थे। विद्या सो चुकी थी और मैं महज़ करवटें बदल रहा था। थोड़ी देर बाद जब लेटे-लेटे ऊबन होने लगी तो उठ गया। कमरे के बाहर गैलरी में टहलने लगा...

“चंद्रेश..” तभी विद्या की आवाज़ आई, मैंने फौरन भीतर आकर लाइट जलाई, उसे देखा तो डर गया उसका चेहरा पीला पड़ा था, दातों से होंठ भिंचे हुए और मुट्ठियां जितनी तेज़ से चादर को कस रही थीं, उतनी ही कसकर मेरा डर, मेरे दिल को भींच रहा था।

कार ड्राइव करते हुए बार-बार उसकी तड़प देखता रहा। लेबर रूम के बाहर, कॉरीडोर में जब-जब कोई वॉर्डबॉय या सिस्टर दरवाज़ा खोलते तो कलेजा चीरने वाली चीखें सुनाई देतीं, मैं सिहर जाता।

“मिस्टर चंद्रेश?” तभी दरवाज़ा खोलकर डॉक्टर ने पुकारा। मैं घबराया हुआ उनके पास पहुंचा वो एक कागज़ मेरी ओर बढाकर बोले,“इस पर साइन कर दीजिए... बेबी इज़ एट रिस्क ...उसके गले में कॉर्ड अटक गई है...ऑपरेशन करना पड़ेगा”।

ये सुनते ही मेरा दिल किसी कमज़ोर शाख की तरह कांप गया।

जीवन का आना कभी आसान नहीं रहता। मुझे लगा जैसे मेरे गले में वो नाल अटक गई हो, दम घोंट रही हो। लड़खड़ाते कदमों से मैं सोफ़े पर बैठ गया...सामने लगे बच्चे के पोस्टर देखने लगा...ऐसा ही पोस्टर वाला बच्चा चाहती थी विद्या...लेकिन अब...अब अगर वो बच्चे को खोकर बाहर आई तो शिकायत करेगी मुझसे? दोषी मानेगी मुझे? मेरी टोक, मेरी नज़र लगने के आरोप लगाएगी! मेरी ही नज़र लगी होगी क्या मेरे बच्चे को?

मेरा बच्चा....शब्दों का ये जोड़ा बुदबुदाकर मैं चुप होगया। कुछ महसूस हुआ सीने में...जाने बेचैनी या तसल्ली! मैं उठकर उस पोस्टर के करीब पहुंच गया, उस बच्चे की तस्वीर पर उंगलियां फेरने लगा। ऐसी ही देह विद्या के पेट में होगी...ऐसे ही हाथ-पांव..ऐसा ही निर्दोष! और मैं दोषी!! कैसे उसे रोकने की बात कह दी थी? एक पल भी ख़ुशी नहीं मनाई! सोग मनाता रहा, परेशान होता रहाऔर शायद उसी का नतीजा था ये...उसकी जान पर ख़तरा होना।

मैंने जेब से मोबाइल निकालकर मां का नंबर डायल कर दिया। मां का बुदबुदाया हैलो सुनकर, रुलाई रोकते हुए सीधे पूछा, “क्या पिता की नज़र लगती है औलाद को?”

मां एक पल चुप रहीं...फिर डरते हुए पूछा,“ये क्यों पूछा तूने?चंद्रेश बेटा..क्या हुआ?” मैंने सीना थपकाते हुए आंसुओं का हौल नीचे उतारते हुए पूरी बात बताई।

“तू पागल है...डर मत...तूने भी ऐसे ही डराया था हमें”। कहते हुए मां सिसक पड़ी और मेरी आंखें भी छलक गईं।

कुछ खोने का डर जब हावी हो, तो उसे पाने की चाहत बढ़ती है। मैं भी दिल से चाहता था कि मेरा बच्चा मेरी गोद में खेले। मैं सबकुछ करूंगा उसके लिए। हांफते हुए दौड़ लूंगा, उम्र की बीमारियों से लड़ लूंगा, खुद को तंदरुस्त रखूंगा कि उसका सहारा बनूं। विद्या कहती थी औलाद हमें जीने की वजह देती है तो मुझे वो वजह चाहिए थी, मुझे मेरा बच्चा चाहिए था।

“चंद्रेश जी...” तभी उसी दरवाज़े से नर्स ने झांककर पुकारा। मैं ठिठक गया, मुट्ठियां भींच लीं, दिल मज़बूत करके ख़ुद को तैयार करने लगा।

“कॉग्रेच्युलेशन...इट्स अ बेबी गर्ल” उसने कहा, मैंने गहरी सांस भरकर पूछा, “और विद्या?”

“शी इज़ अबस्लूटली फाइन” कहते हुए वो भीतर चली गई...मैं...वहीं खड़ा कांपने लगा...ख़ुशी से बदन थरथरा रहा था। विद्या की मेडिकल रिपोर्टस मैंने अल्ट्रासाउंड सीने से लगा लीं।

थोड़ी देर बार विद्या को वॉर्ड में शिफ़्ट कर दिया गया। मैं उसके बैड के ठीक सामने था। विद्या के ठीक बगल में एक चादर में दुबकी लेटी मेरी बच्ची पेट भर रही थी। मैं वहीं ज़रा दूर खड़ा होगया, उचककर उसके माथे पर बिखरे काले छोटे बाल देखने लगा। मैंने उससे निगाहें हटाईं तो देखा विद्या मुझे ही देख रही थी...

“गोदी में लोगे?” उसने पूछा...मैंने हां कहते हुए उसे गोद में उठा लिया, उसका सिर बांह पर टिकाकर हथेली के बिस्तरे में सहेजकर। उसे देखते हुए मेरा सीना पिघलने लगा! उसकी नन्हीं उंगिलयां, फूली मिंची आंखें...कितना प्यारा था ये लम्हा! कितना ख़ूबसूरत!! मैंने हौले से उसका नाज़ुक तलवा चूमते हुए कहा, “ये...मुझ पर गई है ना?”

विद्या सिर हिलाते हुए बोली,“बस सफ़ेद दाढ़ी नहीं है”

मैं हंस पड़ा। मेरी बच्ची, मेरे दिल का टुकड़ा, ज़रा कुनमुनाते हुए होंठ तिरछे करके मुस्करा दी, एकदम अपनी मां की तरह।
