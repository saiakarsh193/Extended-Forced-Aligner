सपनों में बहुत ताक़त होती है। ख़ास तौर से अगर वो किसी बच्चे की आँखों में झिलमिला रहे हों। और अगर वो आँखे हमारी पाँच साल की मीनाक्षी यानि डिबरी की हों, फिर तो उन सपनों को सच होने से कोई रोक ही नहीं सकता। जैसे जब वो अपनी भूरी आँखें गोल-गोल करके कहती है, " क्यों झबरू, दादी ने वो जलपरी वाली कहानी सुनाई थी न हमको ? अब देखना... समंदर का राजकुमार आएगा ...और रेत वाले राक्षस को बड़ूम से मार देगा , हाँ !!" तो झबरु डॉगी कूँ कूँ करके दुम हिला देता। फ़िर वाकई आने वाले दिनों में उस कस्बे में एक-आध रेतीली आंधियां आ ही जातीं, और सुदूर राजस्थान की वो सामान्य-सी घटना डिबरी के लिए बेहद ख़ास हो जाती। " देखा न पापा ?" कहते हुए वो खुले आँगन में जोर-जोर से दौड़ती, तो पापा उसे खींचकर अंदर लाते हुए जल्दी-जल्दी घर के दरवाज़े भेड़ने लगते। वो पीपा खींचकर खिड़की के नीचे लगाती, और उसपर चढ़कर पुकारती, "देख कितना मजा आ रहा है झबरू...राक्षस हू हू करके भाग रहा है " । लेकिन झबरु घबरा-के कोने में दुबक जाता। डिबरी अपनी छोटी-छोटी चोटियाँ घुमाते हुए शीशे की मटकी में घूमती मछली के पास आकर गाती " हरा समंदर गोपीचन्दर... बोल मेरी मछली...कितना पानी ?"

नाचते हुए उसके नन्हे हाथ जमीन पर जाते...फिर कमर तक...फिर सर के ऊपर चले जाते, और अपनी दीवार से सट कर वो सुनहरी मछली, जिसका नाम ही डिबरी ने गोपीचन्दर रख दिया था, उसे टुकुर-टुकुर ताकती रहती। कभी-कभी डिबरी सोचती कैसा लगता होगा इत्ता सारा पानी ? कहाँ होता होगा ये हरा समंदर, जो दादी की हर कहानी में जरूर-से चला आता था ? उसके नन्हे-से दिमाग़ में ये बातें घूमा करतीं। वो कांच के बर्तन से गाल सटाकर पूछती " क्यों गोपीचन्दर? क्या तुम्हारे पापा भी समुंदर में रहते हैं और तुम्हारी भी मम्मी आसमान में तारा बन गयी हैं क्या ? "

उस वक्त उसकी आँखें बुझ जातीं। होंठ लटक जाते । उसकी मायूसी देखकर दूर बैठे पापा भी उदास हो जाते लेकिन तभी वो मछली जल्दी-जल्दी अपना मुँह चलाती और झबरू डिबरी के पैरों से लिपटकर गुदगुदी करने लगता। डिबरी फ़िक़्क से हँस पड़ती और पापा मुस्कुराते हुए फ़िर किसी किताब में डूब जाते।

वैसे उन्होंने ही उसका नाम मीनाक्षी चुना था। लेकिन वो नाम उसी पल डिबरी में बदल गया, जब उसकी दादी ने उसे गोदी में उठाया था। बहुत पहले रोज संझा-बाती के वक्त दादी आले में रखी डिबरी में तेल में डूबी बत्ती जलाया करती थीं। उन्होंने गुलाबी धोती में लिपटी, उस ग़ुलाबी रुई के फाहे -सी गुड़िया का माथा चूमते हुए कह दिया " इस रोशनी के टुकड़े को तो... डिबरी कहूँगी मैं, हाँ " बड़े प्यार से बड़ा किया था उन्होंने डिबरी को। लेकिन कुछ वक़्त पहले वो भी उसे छोड़कर चली गयी थीं। तब से जब-जब डिबरी को दादी याद आती थी, तब-तब समंदर भी याद आता था और आजकल उसे इन दोनों की ही बेहद याद आ रही थी।

रात गहराने लगी थी। लेक़िन डिबरी की नन्हीं आँखें अभी भी सोच में डूबी हुई थीं। आँगन में बिछी खटिया पर लेटे हुए मच्छरदानी के छोटे-छोटे छेदों से आसमान को ताकते हुए वो अपना सिर कभी एक ओर घुमाती तो कभी दूसरी तरफ़। तारे कभी बायीं तरफ़ दौड़ लगाते तो कभी दांयी तरफ़। लेकिन जल्द ही वो इस खेल से ऊब गयी। उसे फिर से दादी याद आने लगीं। उनके गुलगुले-से पेट में घुसकर लेटने में कैसा मजा आता था! और उनकी वो कहानियाँ रातों से लम्बी हुआ करती थीं उनकी कहानियां।

उसने खटिया में बिछी कथली में खुंसी-हुई मच्छरदानी ढीली की और गर्दन नीचे लटकाकर धीरे-से पुकारा " झबरू ...ओ झबरू "

नीचे लेटे झबरू ने कान खड़े किए, और आँखें मिचमिचा दीं। डिबरी ने उंगली ऊपर उठाते हुए कहा " तुझे क्या लगता है...दादी भी तारा बन गयी होंगी क्या ?"

झबरू ने उठकर ऊपर आसमान की ओर देखा, फिर डिबरी की ओर, फिर कुछ "ओफ्फोह " के अंदाज़ में अपने पंजों में वापस मुँह घुसा लिया। उसके सर पर हाथ फेरते हुए डिबरी बोली "पता है, मुझे लगता है यहां से जाकर वो तारा नहीं जलपरी बन गयी होंगी। उन्हें समन्दर कित्ता अच्छा लगता था न लेकिन वो गयी ही क्यों ?"

उसके गाल पर आँसू की एक बूंद ढुलक आयी, तो झबरू अपना बदन झटकते हुए खड़ा हो गया। उसका हाथ चाटा फिर खटिया के नीचे सरक गया। डिबरी ने करवट लेकर कोने में रखे बर्तन में तैरते गोपीचन्दर की तरफ़ देखा। चाँदनी में उसका सुनहरापन उभर आया था। डिबरी ने पूछा " तुम्हारा घर भी तो समन्दर में है ना ! बताओ, क्या...दादी वहाँ पर होंगी ?" लेकिन उसने भी कोई ख़ास तवज्जो नहीं दी। बस दाने चुभलाते हुए तैरती रही।

डिबरी ने दोबारा आसमान पर नज़रें टिका दीं। फिर कुछ देर बाद वो उतरी, और पापा की खटिया की मच्छरदानी उठाके उनके बग़ल में लेट गयी। पापा ने नींद में ही उसको थपकते हुए पूछा " उम्म...नींद नहीं आ रही क्या बिटिया ? "

डिबरी ने सिर ना में हिला दिया। पापा कुछ लोरी जैसी बुदबुदाने लगे। डिबरी ने उनका हाथ हिलाया " पापा पापा...समुन्दर में बहुत पानी होता है क्या ? "

"हम्म " पापा बुदबुदाये। " लोटे से ज्यादा ?...बाल्टी से भी ज्यादा ?" डिबरी ने पूछा, तो उनींदे पापा बोले, " हाँ हाँ... स्कूल के पास वाले पोखर से भी ज्यादा ! बहुत ज्यादा। अब सो जा "

डिबरी ने जितना हो सकता था...उतनी दूर अपनी कल्पना के घोड़े दौड़ाए। इतना पानी, मतलब कितना पानी ? पोखर में तो भैंस भी डूब जाती है, उससे भी ज्यादा पानी ? मतलब, स्कूल भी अंदर चला जाये, उतना सारा पानी ? इस सोच पर उसे हँसी आ गयी। अब तो पक्का था, दादी भी वहीं कहीं होंगी, और ख़ूब मजे कर रही होंगी।

एक बार फिर उसने पापा को हिलाया "हम समुन्दर देखने चलेंगे क्या ? पापा...पापा..चलेंगे न !"

"हूं बेटा... चले चलेंगे " नींद में पापा ने कहा तो दिया, पर वो ये नहीं जानते थे कि डिबरी उनकी इस हाँ को भूलने वाली थी नहीं।

अगली सुबह पापा ने जल्दी-जल्दी डिबरी को तैयार किया, उसे और झबरू को नाश्ता दिया। ख़ास डिबिया से निकलकर गोपीचन्दर को उसके खाने की छोटी-छोटी गोलियां डालीं, फिर रोज की तरह डिबरी को बग़ल वाली काकी के यहाँ छोड़कर अपने स्कूल चले गये, जहां वो भूगोल पढ़ाते थे।

इधर पूरे दिन डिबरी के पेट मे गुदगुदी होती रही कि कब पापा स्कूल से पढ़ा कर लौटेंगे और कब वो दोनों समन्दर के लिए निकलेंगे। उसने अपनी किताबें- कॉपियां निकालीं लेकिन आज उसे कोई पहाड़ा, कोई स्पेलिंग न सूझ रही थी। पैरों में जैसे स्प्रिंग लग गये थे, जो उसे चैन से बैठने नहीं दे रहे थे। कई बार वो काकी को भी बता चुकी थी कि " पापा मुझे समन्दर दिखाने ले जाने वाले हैं, हाँ।

पर ऊंचा सुनते हुए काकी पूछ लेतीं "हैं, बंदर दिखाने ? निरे तो भरे पड़े हैं बंदर यहाँ -वहाँ। इसमें कौन-सी खास बात है ? तो कभी कहतीं " मन्दर जाएगी क्या? मेरी भी ढोक लगा आना। "

ऊब कर डिबरी ने सोच लिया वो ये वाली बात किसी और को नहीं बताएगी। अपनी नीली छींट वाली फ्रॉक का घेरा उठाकर वो गोल-गोल घूमने लगी, इतनी तेज़ कि उसकी चोटी में बंधा रिबन नीचे सरक आया। झबरू भी हवा में ऊंचा उछल-उछल के भौंकने लगा । डिबरी की हँसी उस शाम ऐसी छिटकी कि काकी के बगीचे में ढेरों नीले-बैंगनी फूल खिल आये थे।

शाम को पापा साइकिल के हैंडिल पर समोसे की थैली लटकाये लौटे। और हैरान रह गए, जब बजाय समोसे पर टूट पड़ने के डिबरी पूछने लगी " अब समन्दर देखने चलें ? "

पापा की समझ न आया कि क्या कहें। नींद में किया वादा वो तो भूल चुके थे। उधर उनका हक्का-बक्का चेहरा देखकर डिबरी का चेहरा लटक गया। झबरू ने अपना आधा खाया समोसा छोड़ दिया, गोपीचन्दर ने भी मुहँ दूसरी तरफ फेर लिया। डिबरी की सीप जैसी आँखों से मोती बस टपकने को ही था कि पापा ने झट उसे गोदी में उठा लिया। और उसकी गाल पर प्यार करते हुए बोले " चलो, कल ही स्कूल में छुट्टी के लिए अप्लाई कर देता हूँ। फिर चलते हैं समन्दर देखने "

फिर तो डिबरी की खिलखिलाहट से उनका छोटा-सा घर गूँज गया। फ़टाफ़ट वो एक बैग में अपनी फ्रॉकें, सैंडल,कंघी, रिबन और अपनी गुड़िया वगैरह इकट्ठा करने लगी। फिर एक शाम झबरू और गोपीचन्दर को काकी के यहाँ छोड़कर उन्हें प्यार से "बाय, जल्दी आऊँगी, अच्छा।" कहके डिबरी पापा के साथ चल दी।

रास्ता लंबा था। सफर में पूरा दिन गुज़र गया। राजस्थान पार करते हुए उनकी बस गुजरात मे दाख़िल हुई और फिर समुद्री तट की तरफ चल दी। चमकती आँखों से डिबरी खिड़की के बाहर देख रही थी। अब हवा में एक नम-सी ख़ुशबू आने लगी थी कुछ-कुछ वैसी ही, जैसी दादी के पास से आया करती थी। डिबरी की उत्सुकता बढ़ती जा रही थी। कैसा होगा समन्दर ? क्या दादी होंगी वहाँ ?

अगले दिन का सूरज मानो आसमान में नहीं बल्कि डिबरी की आँखों के सुनहरे बादलों के बीच उगा । पूरे रास्ते उसकी कल्पनाओं ने उसे जगाए रखा था। कितने बित्ते का होगा दादी का समन्दर, जहां से राजकुमार रेत के राक्षस को मारने जाता है। जहां चाँदनी रात में जलपरी अलगोज़ा बजाती है। जो अच्छे बच्चों से दोस्ती कर लेता है, उनसे बातें भी करता है। ढेरों बातें उंसके दिमाग़ में एक तरफ से आतीं और दूसरी तरफ से निकालती जाती। क्या

उसमें कागज़ की नाव तैरा पाएंगे ? क्या छप-छप कर पाएंगे? गोपीचन्दर जैसे और भी फ्रेंड्स वहाँ रहते होंगे क्या ? जब वो खुद को रोक नही पाती तो "पापा...पापा " करके एकाध सवाल ज़ोर से पूछ ही डालती। लेकिन पापा उनींदी आवाज़ में कह देते "बस पहुंचने ही वाले हैं बिटिया...तू ख़ुद-ही देख लेना"। लेकिन तब तक उसके मन में घुमड़ते सवाल कहाँ बन्धने वाले थे ?

डिबरी पापा की गोद मे रखे बैग से टटोलकर बिस्किट का पैकेट निकाला और कुटुर-कुटुर खाने लगी। फिर पानी की बोतल निकाली तो एक बार फिर ख़्याल आ गया कि दूध तो सफेद होता है और शर्बत लाल। लेकिन फिर " बोल मेरी मछली " वाली कविता में समन्दर हरा कैसे होता है, जबकि गिलास के पानी का तो कोई रंग ही नहीं होता। तो फिर क्या उसके ऊपर घास का मैदान होता है ? क्या उसपर खेल भी सकते हैं ?

आखिरकार उनकी मंज़िल आ गयी। स्टैंड पर बस के रुकते ही लोग धीरे-धीरे नीचे उतरने लगे। ज़्यादातर लोग किसी न किसी काम से यहाँ आये थे। उनमें से किसी के होठों से मुस्कुराहट ऐसे नहीं फूटी पड़ रही थी जैसी कि डिबरी की। किसी की आवाज़ इतनी मीठी नहीं थी जितनी कि " जल्दी चलो न पापा। कहीं समन्दर कहीं और चला गया होगा तो ? पुकारती डिबरी की थी। फिर जैसे उसकी साँस ही अटक गई। उसके सामने अब बड़ा-सा समुंदर था।

हे भगवान,इत्ता सारा पानी ! स्कूल से घर तक फ़ैल जाए इतना नहीं बल्कि 10...20..50...100 स्कूल से घर तक डूब जायें! इससे भी ज्यादा पानी। और इतनी तेज़ आवाज़ ! एक बार डिबरी ने एक सर्कस में हाथी देखा था। जैसे वो चिंघाड़ता था, उससे भी तेज आवाज़ थी इस समन्दर की। डर के वो पीछे हट गयी। पापा ने मज़बूती से उसका हाथ पकड़े रखा।

कुछ पलों बाद हिम्मत करके उसने लहरों को छुआ फिर थोड़ा आगे बढ़कर उसमें पाँव डाल दिये। इस बार उसकी मुस्कुराहट एक से दूसरे कान तक फैल गयी। ये समन्दर तो दोस्त था। उसके साथ कबड्डी खेल रहा था। खिसकती हुई रेत उंसके तलुओं में गुदगुदी करती, तो वो तालियाँ बजाते हुए कूदने लगती। पापा हौले-से मुस्कुराते हुए शून्य में कहीं निहारते रहे। और डिबरी की छोटी-सी दुनिया, अचरज़ से भरती चली गयी " पापा...ये देखो सीपियाँ...और यहां वाली रेत तो कितनी शैतान है न, बार-बार मुट्ठी से फिसल जाती है। और पापा...कित्ती-सारी छोटी-छोटी मछलियाँ भी हैं...और न...”

तभी उसकी अगली बात ने पापा को चौंका दिया। वो मासूमियत से कह रही थी " हम समन्दर को अपने साथ लेकर घर चलेंगे ...ठीक है पापा ?

हो सकता है कि आसमान के शामियाने को बाँधा जा सके, हवाओं को लम्बी-सी बांसुरी में कैद किया जा सके, चाँद पर चरखा कातती दादी से बातचीत हो जाये या फिर ग्रह-नक्षत्रों से किसी रोज़ फुटबॉल खेली जाये। लेकिन ये नहीं हो सकता, कि एक बच्चे की मासूम ख़्वाहिश ठुकराई जा सके।

अब डिबरी ने भी पापा के सामने एक भोली-सी इच्छा जाहिर कर दी थी, जिसके सामने बेचारे पापा के सामने " अच्छा बिटिया " कहने के अलावा कोई रास्ता नहीं था। फिर भी वो पूरी कोशिश में थे कि डिबरी के दिमाग से वो समन्दर को घर ले जाने वाली बात निकल जाए।

उन्होंने डिबरी को हवा में घूमने वाली लाल-हरे पतंगी कागज़ की चकरी दिलाई, गुलाबी और लज़ीज़ बुढ़िया के बाल यानि कैंडी फ़्लॉस दिलवाये,बाइस्कोप में खेला भी दिखवाया। डिबरी की ज़िंदगी का ये सबसे यादगार दिन था। पूरा दिन वो खेलती रही। दोपहर को एक चट्टान पर बैठकर वो गौर से सामने देखती रही। कितनी मज़े की बात थी कि हरा-नीला समन्दर आसमान पर चढ़ गया था, या फिर आसमान ही नीचे उतर आया था। या फिर दोनों ही छुपन-

छुपाई खेलते हुए दादी के आँचल के पीछे छुप गये थे। ऐसे ही रंग की धोती तो पहनती थीं न दादी। शाम होते-होते उनकी याद एक बार फिर डिबरी को रुआँसी करने लगी।

तभी लाल-लाल सूरज लुढ़कते-पुढ़कते आया और झम्म से पानी मे कूद गया। हैरानी से उसका मुँह खुला-का-खुला रह गया। वो ख़ुद नीचे गिरते-गिरते बची। पापा ने जल्दी से उसे पकड़ लिया, लेकिन तब तक वो दूर पानी की सतह से ऊपर कुछ पल को उभरे पँखों को देख चुकी थी। " पापा...पापा...वो जलपरी है न ?", पापा कुछ डॉल्फिन के बारे में समझाने को हुए फिर रुक गए। बोले " हाँ बिटिया "

"ह्म्म्म" डिबरी खिलखिला उठी " दादी समन्दर की मछलियों की रानी बन गयी है न ?" पापा कुछ पल रुके, फिर बोले " हाँ बिटिया "

डिबरी कूद के उनकी गोद मे बैठ गयी " मैंने समुन्दर को समझा दिया है कि वो अच्छे बच्चे की तरह रहे...किसी को परेशान न करे। हम समन्दर को अपने साथ ले चलेंगे न ?

पापा ने लाचारी से इधर-उधर देखा, फिर कंधे उचका दिए " हाँ बिटिया "

आखिरकार जब उनकी बस वहाँ से रवाना हुई, तब तक सब ठीक हो गया था। पापा और डिबरी एक दूसरे की ओर मुस्कुरा रहे थे। केवल वो दोनों ही जानते थे, कि बस की छत पर चुपचाप बैठा समन्दर उनके साथ जा रहा था। मारे ख़ुशी के डिबरी की कसमसाहट थम नहीं रही थी। सुबह अचानक बाहर पानी गिरने लगा। हैरान लोग खिड़कियाँ बन्द करते कहने लगे कि " ओहो... ये बारिश कैसे होने लगी ? "

लेकिन डिबरी खिड़की से लटक कर ऊपर की तरफ देख रही थी। भीगते हुए मुस्कुरा रही थी। उसे पता था कि बस के जोर से हिलने की वजह से समन्दर छलक आया था।

बूदों को अपनी छोटी-सी अँजुरी में भरकर खेलते हुए वो सोचती जा रही थी, कि घर मे झबरू और गोपीचन्दर को समन्दर का आना कैसा लगेगा...

अगली दोपहर बस उनके कस्बे पहुँची। डिबरी को बड़ा मजा आया, कि समन्दर ने इतनी होशियारी से ख़ुद को छिपाया हुआ था, कि बस की छत पर समान उतारने चढ़े लोगों को वो दिखा ही नहीं। फ़िर ठुमकती हुई वो पापा की उंगली पकड़े घर की ओर बढ़ती जाती, और जब उसे लगता कि समन्दर कहीं पीछे तो नहीं रह गया, तो ठिठक के फुसफुसाती " अरे पापा...धीरे चलो न। उसे हमारे घर का रास्ता थोड़े ही पता है । कहीं खो गया तो ? " पापा तुरन्त कंधे पर टँगा बैग ठीक करते हुए... अपनी चाल धीमी कर लेते।

घर से कुछ दूर ही उसने आवाज़ लगाई "ओ झबरू ??"

काकी के घर के गेट के नीचे से ख़ुद को चपटा करके जैसे-तैसे झबरू फ़ौरन बाहर निकला, और भागते हुए आकर डिबरी पर चढ़ गया। हँसते हुए डिबरी ने अपना चेहरा उसकी लम्बी जीभ से बचाया, और बोली " देख...पीछे वाले मोड़ पर...वो समन्दर है न...वो हमारा दोस्त है... समझे ? उसपर गुर्राना मत "

झबरू ने उसके पीछे झाँका, कुछ कन्फ्यूजन में पूँछ हिलाई और फिर पापा के चक्कर लगाने में मशगूल हो गया। फिर सब लोग घर पहुंचे, और समन्दर घर की छत पर पसर गया। फिर कस्बे का मौसम कुछ दिनों के लिए बदल गया। पापा ने स्कूल में कुछ ट्रॉपिकल हवाओं को इसकी वजह बताया। काकी कोई 20-30 साल पहले की घटना बाँचने लगीं। जब रेगिस्तान में लगातार बारिश हुयी थी। लेकिन डिबरी इसकी असली वजह जानती थी। वही सुन पाती थी लहरों की सुबह-सुबह वाली गुड़-गुड़ की आवाज़ जो छत से आती थी और जो कभी-कभी रात में गड़-गड़ में बदल जाती थी।

डिबरी के साथ... सभी लोग खुश थे। लेकिन जाने क्यों गोपीचन्दर दिनोदिन सुस्त होता जा रहा था। अब वो धीरे-धीरे तैरता दाने भी कम टूँगता। एक शाम अपने आँगन में गोल-गोल घूमते हुए, डिबरी अपनी वही पसन्दीदा कविता गा रही थी " हरा समन्दर गोपीचन्दर... बोल मेरी मछली कितना पानी " तभी उसकी निगाह काँच के बर्तन पर पड़ी। गोपीचन्दर बहुत

उदास नज़रों से उसे देख रहा था। अचानक डिबरी को वो मछलियाँ याद आ गईं...जो उसने समन्दर में देखी थीं। वो ठिठक गयी। समन्दर के यहाँ आने पर वो सब कितनी उदास होगीं। और दादी, वो तो वहाँ बिल्कुल अकेली रह गयी होंगी। आजकल तो समन्दर की लहरों की आवाज़ भी अब तो चीड़ के पत्तों से टकराती हवा जैसी लगने लगी थी। तो क्या वो भी उदास था ?

डिबरी लगातार सोच में डूबी रही। फिर एक रात, वो बांस की सीढ़ी टिकाकर वो छत पर चढ़ गई। चांद की धुंधली रोशनी में चमकती छत देखकर लग रहा था मानो समन्दर सोया हुआ हो। वो फुसफुसाई "सुनो दोस्त। सुबह की बस से...तुम अपने घर चले जाना। वहाँ गोपीचन्दर के पापा का ध्यान रखना और मेरी दादी का भी। अच्छा ?" फिर अपने आंसुओं को पोंछते हुए वो उतर आई , और पापा की मच्छरदानी में घुसकर सो गई।

बाद में कई दिनों तक कस्बेवाले इस अजीब-सी रात के बारे में बातें करते रहे जब पहले हल्की बारिश हुई , और बाद में रेतीली आँधी चलने लगी थी। " ग्लोबल वार्मिंग " पापा ने स्कूल में बताया। लेकिन डिबरी जानती थी कि समुंदर वापस लौट गया है।
