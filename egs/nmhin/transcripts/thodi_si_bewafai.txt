रात काफी गुज़र चुकी थी, कलकत्ता के जाधवपुर में गरियाहाट बाज़ार बंद हो चुका था। ये व दौर था, जब पूरे जाधवपुर में बिजली नहीं पहुंची थी इसलिए सन्नाटा जल्दी हो जाता था। मैं अपना लेदर बैग हाथ में लटकाए तेज़ी से चला जा रहा था, बार-बार नज़र कलाई घड़ी पर जाती और मैं मन ही मन हिसाब लगाता -

“बस अगले सात मिनट में बिरला मंदिर, फिर वहां से यूनिवर्सिटी क्रॉस करके, एक किलोमीटर ही बचेगा सेन साहब का मकान, उनके यहां तो बिजली भी है, दूर से दिखने लगेगा...”

पता नहीं मेरे कदमों की रफ़्तार ज़्यादा थी या धड़कनों की, मैं हांफते हुए चलते-चलते, बैग में रखी दवाइयों का हिसाब भी लगा रहा था कि कहीं मेरी पत्नी इरावती ने बैग तैयार करते वक्त कोई ज़रूरी दवा छोड़ तो नही थी। लेकिन फिर ये ख़्याल आता था कि जिस मरीज़ को देखने मैं जा रहा हूं उसे वैसे भी दवाओं की ज़रूरत कहां हैं।

तोशी सेन नाम था उसका, 26 साल की थी, नाक खड़ी, आंखे गहरी, होंठ के नीचे एक तिल... सुंदर थी। मैंने उसकी एक पुरानी तस्वीर देखी थी, जो उसके बिस्तर के बग़ल में उस सफेद फूलों वाले बोनसाई गमले से सटाकर रखी थी। ये तस्वीर शायद उसके कॉलेज के वक्त की थी, जब वो सेहतमंद थी तो उसके बाल घुंघराले और घने थे। तोशी को दिल कि वो बीमारी थी जिसके बाद बंबई और कलकत्ता के बड़े-बड़े अस्पतालों ने जवाब दे दिया था। डॉक्टरों ने पूरी कोशिश के बाद साफ़-साफ़ कह दिया था कि दो – चार महीने से ज़्यादा वक्त नहीं है उसके पास।

तोशी के पिता देबाशीष सेन, जाधवपुर यूनिवर्सिटी में अंग्रेज़ी साहित्य के प्रोफेसर थे, उनसे मेरी जान-पहचान मेरे मकान मालिक प्रबीन बाबू ने करवाई थी। जानते सेन साहब भी थे कि मेरे उस वक्त वहां आने से तोशी को कोई फ़ायदा नहीं होगा। लेकिन फिर भी, जब भी तोशी दर्द से कराहती थी, वो मुझे बुलवा लेते थे।

“आइये डॉक्टर साहब, माफ़ी चाहता हूं। गाड़ी नहीं भेज पाया, आइये” दरवाज़े पर इंतज़ार कर रहे देबाशीष सेन ने मेरे हाथ से बैग लेते हुए कहा। “नहीं-नहीं कोई बात नहीं” मैंने जवाब में कहा। उन्होंने कुर्ते पर कंधे से होती हुए तिरछी शाल डाली हुई थी। वो तोशी के कमरे की तरफ चल पड़े, और मैं उनके पीछे।

दरवाज़ा खुला तो सामने तोशी सीने पर हाथ रखे कराह रही थी। वो एक बड़ा कमरा था, जिसके किनारों पर खिड़कियां थीं और उनसे लटकते हुए सफेद पर्दे हवा में उड़ रहे थे। सफेद बिस्तर पर लेटी हुई तोशी की आंखे मुझे देखते ही चमक उठीं, “आ गए, बड़ी देर कर दी...” उसने दर्द के बावजूद मुस्कुराकर कहा “ज़रा देर और करते तो मैं... मैं मर जाती”

- “ऐसा नहीं कहते तोशी.. तुम…तुम बिल्कुल ठीक” मैं उसके पास जाते हुए बस इतना ही कह पाया था कि उसने मेरा हाथ पकड़ लिया। और फिर आहिस्ता से चूम लिया। मैंने पलट कर देबाशीष साहब की आंखों में

देखा। एक शर्मिंदा पिता की तरह एक उन्होंने नज़रें चुराई और ख़ुद दरवाज़ा अटका कर बाहर चले गए। मैं बिस्तर के पास रखे स्टूल पर बैठ गया और तोशी की उन आंखों को ग़ौर से देखने लगा जिनमें मेरे लिए बेपनाह मुहब्बत कतरा-कतरा सांस ले रही थी।

तोशी की आंखों में मेरे लिए प्यार था, पर क्या ये आधा सच था? अगर हां तो बाकी का आधा सच क्या था क्या मैं भी उससे...? पता नहीं, मैं नहीं जानता। हां ये ज़रूर जानता था कि शादीशुदा शख्स किसी और लड़की के लिए दिल में एहसास लेकर फिरे, ये गुनाह है। पर तोशी के पास बैठकर लगता था कि गुनाह ओ सवाब में कोई फर्क नहीं रहा।

“ये.. थोड़ा उठ कर बैठो, और दवा खाओ” मैंने उसे सहारे देते हुए उठाया तो वो मुझे देखने लगी “ये दर्द भी न, सीने से उठकर पूरे जिस्म में फैल जाता है। टैगोर की कविता के प्रेम की तरह...” उसने कहा तो मैंने उसकी बात नज़रअंदाज़ करते देते हुए पूछा, “कोई दवा मिस की थी क्या...” उसने ग्लास होठों से हटाकर किनारे रखी मेज़ पर रखा और मेरी आंखों में देखते हुए कहा – “दवा वक्त पर खाऊंगी तो मौत टल जाएगी क्या?”

मैं उसके चेहरे को ग़ौर से देखता रहा, कोई जवाब कहां था मेरे पास “तुम, तुम ठीक हो जाओगी, देखना” मैंने दिलासा देते हुए कहा और उसके पास बैठ गया। उसने मेरा हाथ अपने हाथ में ले लिया। दिमाग़ कह रहा था कि हाथ मुझे पीछे खींच लेना चाहिए लेकिन दिल इंकार कर रहा था। वो बोली, “पता है, मुझे ज़िंदगी में बहुत प्यार मिला। मां का, बाबूजी का, दादा का, दोस्तों का... लेकिन एक प्यार होता है, जो इन सब से अलग होता है। उस प्यार की कशिश अलग होती है। उसमें प्यार करने वाले का हाथ अपने हाथ में लेने पर मन सिहरता है, ज़िंदगी खूबसूरत लगती है। वही प्यार मुझे आपसे हुआ है डॉक्टर... तो क्या हुआ कि मैं कुछ महीनों में ही...”

- “श्शश” मैंने उसे चुप रहने का इशारा किया, उसकी आंखों के किनारों से लुढ़कते हुए आंसू पोंछे और उसका मन बहलाने के लिए यूं हीं कहा, “तो आज कविता नहीं सुनोगी” वो मुस्कुराई.. “ज़रूर ज़रूर” कहते हुए उसने पास रखी एक किताब उठाकर मेरी तरफ बढ़ा दी। रबींद्रनाथ टैगोर की तस्वीर वाली उस किताब में बुकमार्क लगा था, आखिरी के दो पन्नों से पहले, मैंने किताब खोली और पढ़ना शुरु किया “अगर प्यार में और कुछ नहीं केवल दर्द है, फिर क्यों है ये प्यार कैसी मूर्खता है ये रक्त में जलती इच्छाओं और आंखों में चमकते पागलपन के साथ मरूस्थलों का ये बारमबार चक्कर क्यों...”

मैं पढ़ता गया। कुछ देर बाद जब मैंने कविता पूरी की तो देखा कि वो सो गई। उसके हाथ में एक सफेद फूल था, जो उसने बगल में रखे गमले से तोड़ा था। शायद मुझे देने के लिए, जैसा कि वो हर बार देती थी। जब भी मैं उससे मिलता था वो उस बोनसाई से एक फूल तोड़कर मेरी तरफ बढ़ा देती थी।

कुछ देर बाद मैं गाड़ी की पिछली सीट पर बैठा घर वापस जा रहा था। वो सफेद फूल अब भी मेरे हाथ में था लेकिन ज़हन में बहुत सारी ग्लानि और एक सवाल था - क्या जो मैं कर रहा था वो इरावती के साथ धोखा नहीं था। मैं ग़लत था? पूरा रास्ता इसी ख़्याल के साथ बीता। और कुछ देर में मैं घर आ गया।

“अरे थोड़ी मदद करवा दीजिए, ऐसी कौन सी ख़बर आ गई कि अख़बार छूट ही नहीं रहा...” एक दोपहर घर के पीछे वाले कमरे में बड़े वाले ट्रंक से गरम कपड़े निकालते हुए इरावती बड़बड़ा रही थी। “अरे अभी वक्त है भई, अगस्त में कोई गरम कपड़े धूप में डालता है क्या, तुम भी..” मैंने कहा “अच्छा रुको, आता हूं...” कहकर मैं उस कमरे की तरफ जाने लगा, तभी खटाक की तेज़ आवाज़ और इरावती की चीख एक साथ गूंजी। “अरे क्या हुआ” चिल्लाता हुआ मैं कमरे में पहुंचा तो देखा बक्से का ढक्कन बंद होकर इरवती के हाथ पर था।

“अरे बाप रे” चिल्लाता हुआ मैं दौड़ा और ढक्कन हटाकर उसका हाथ देखने लगा। अच्छी खासी खरोंच लग गई थी। कुछ देर बाद, थोड़ी सी मीठी तू-तू-मैं-मैं के बाद मैं उसकी बांह पर टेटनस का इंजेक्शन लगा रहा था। “अरे तुम्हारे तो हाथ कांप रहे हैं, कैसे डॉक्टर हो” उसने शरारत से कहा तो मैं माथे का पसीना पोंछते हुए बोला, “डॉक्टर कितना भी बड़ा हो, जब बांह किसी अपने की होती है तो इंजेक्शन लगाने में हाथ कांप ही जाता है।” इरावती की आंखों में मैंने उस पल कुछ चमकते हुए देखा। वो कम-पढ़ी लिखी लेकिन समझदार थी। खाना बनाना, घर सजाना और गृहस्थी चलाने में बहुत अच्छी थी। मैं चाहता था उसको, बल्कि बहुत चाहता था। और इसमें मुझे कोई शक-शुब्हा नहीं था।

“आजकल आप मुझसे नज़रे क्यों चुराने लगे हैं” उसने ये बात अचानक से कही तो उसकी बांह पर रूई रगड़ते मेरे हाथ अचानक रुक गए। “नहीं ऐसा तो.. कुछ नहीं...” मैंने लड़खड़ाते हुए कहा तो वो बोली, “बात भी कम करते हैं, खोए-खोए रहते हैं” फिर मुस्कुराकर बोली “कहीं कोई और तो पसंद नहीं आ गई।” - “पागल हो क्या तुम, कुछ भी बोलती हो” गुस्से में झटके से बैग बंद करते हुए मैं बाहर चला गया। वो मुझे ग़ौर से देखती रही। शायद मेरी झुंझलाहट ने उसे बता दिया था कि मैं कुछ तो छुपा रहा हूं।

उस दिन के बाद, इरावती मुझे पहले से ज़्यादा ग़ौर से देखने लगी थी। मैं क्लीनिक जाता तो वो दरवाज़े पर खड़ी रहती, शायद उसने मेरी चोर नज़रें पढ़ ली थीं। एक शाम मैं क्लीनिक से घर लौटा तो मेरे हाथ में मिठाई थी। “इरा अरे कहां गई, मोहन भोग लाया हूं” कहते हुए वो हरे रंग के पत्ते में लिपटी मिठाई, जिस पर धागा लिपटा था, मैंने मेज़ पर रखी और जूते उतारने लगा। “इरा” मैंने आवाज़ दी तो वो रसोई से आहिस्ता से बाहर निकली। फ़ीता खोलते हुए मेरे हाथ उसे देखकर ठहर गए। उसकी आंखों में आंसू भी थे और बेपनाह गुस्सा भी। वो जिस तरह मुझे देख रही थी मैं तय नही कर पा रहा था कि बात क्या है। “क्या हुआ” मैंने पूछा तो उसने अपनी बंद मुट्ठी मेरी तरफ बढ़ा कर खोल दी। जिसमें कुछ मुरझाए हुए सफेद फूल, मेरी थोड़ी सी बेवफाई का सबूत दे रहे थे।

दुनिया में ख़ामोशी से बड़ा कोई इंतकाम नहीं होता। इरावती अगर उस शाम खूब चीखती, सवाल-जवाब करती तो शायद मेरे पास भी मौका होता उसे समझाने का, मनाने का या शायद झुठलाने का लेकिन उसने ख़ामोशी इस तरह इख़्तियार कर ली कि मेरे पास सिवाए शर्मिंदा होने के और कोई रास्ता नहीं बचा।

कपड़े धोते वक्त मेरी कमीज़ से उसे वो सफेद फूल क्या मिले इरावती ने हकीकत पता लगा ली, उसने आस पड़ोस के लोगों से सेन साहब के ड्राइवर के बारे में पता किया जो अक्सर मुझे लेने आता था और वहां उसे किसी ने बता दिया कि मैं सेन साहब की बेटी तोशी का इलाज करने के लिए जाता हूं।

“खाना टेबल पर रखा है...” कहकर इरा दूसरे कमरे में जाती और मैं उसे जाते हुए देखता रहता। मैं इस कमरे में जाता तो वो बाहर बालकनी पर कपड़े पर फैले सूखे कपड़े उतारने लगती, मैं उसके पीछे रसोई में जाता तो वो छत से अचार उठाने के बहाने चली जाती। यूं तो बिस्तर पर लेटे हुए हमारे बीच का फासला कुछ करवटों का था, लेकिन ये फासला हमारे रिश्ते की दूरियों को हर रोज़ बढ़ा रहा था। मैं बात करना चाहता था उससे लेकिन वो खामोश रहती, इतनी खामोश कि, खामोशी चुभने लगी थी मुझे। हालांकि मुझे यकीन था कि इरावती जानती होगी कि मैं उसे धोखा नहीं दे सकता लेकिन फिर भी उसकी नाराज़गी जायज़ थी।

“इरा वो... क्लीनिक की चाबी नहीं मिल रही, देखी कहीं” एक सुबह क्लीनिक जाने से पहले मैंने जानबूझ कर चाबी, उसकी जगह से हटाकर आइने के बगल वाली कील पर टांग दी थी। सवाल पूछकर मैं उसकी तरफ देखने लगा। मुझे पता था कि अब चाबी ढूंढते हुए वो कम से कम इतना तो कहेगी “यहीं दराज़ में तो रहती है, कहां गई...” वो आई और मैं उसे देखने लगा, वो सीधे आइने के पास पहुंची, कील से चाबी उतारकर मेरी हथेली में रखते हुए बोली, “घर में खिड़कियां बहुत हैं” मैंने नज़र घुमाई तो रसोई वाली खिड़की खुली थी, उसने मुझे चाबी टांगते हुए देख लिया था।

वो रसोई की तरफ बढ़ी और मैं चाभी लेकर बाहर की तरफ। कुछ कदम बाद दोनों लोग रुके, रुख़ एक दूसरे की तरफ किया और ज़ोर से हंसे। ये हंसी बहुत दिन बाद गूंजी थी हमारे घर में। मैं हसते-हसते उसके गले लग गया। तभी मैंने महसूस किया कि वो हसते-हसते रोने लगी है।

“मुझे माफ़ कर दो इरा, वादा करता हूं कि तोशी से अब कभी नहीं मिलूंगा, कभी नहीं” मैंने कहा तो उसकी सिसकियों आहिस्ता-आहिस्ता थम गईं। वो ग़ौर से देख रही थी मेरी आंखें, जो बता रही थी कि मैं बिल्कुल सच बोल रहा हूं और ये भी कि ये सच मेरे लिए कितना मुश्किल था।

कहने को हमारी छोटी सी दुनिया में मुस्कुराहटें लौट आई थीं, लेकिन हकीकत ये थी कि तोशी सेन, उसकी बातें, उसका दर्द और उसकी मुहब्बत मैं भूल नहीं पा रहा था। मैं उसकी वो मुहब्बत था जिसकी चाहत उसने ज़िंदगी के आखिरी मोड़ पर की थी। वो लड़की जिसकी जिस्म की हर नस दर्द से फट रही थी और उसे मेरे नाम से राहत मिलती थी। वो उन सूखे हुए होठों से मेरा नाम लेती थी जिनपर मौत नीली स्याही से अपना नाम लिखने को बेताब थी। ये बेवफ़ाई थी या इश्क़ जो भी था, पाक था। लेकिन इरावती... बस ये एक नाम मुझे रोक लेता था।

वो इतवार की दोपहर थी, मैंने इरावती से वादा किया था कि उसे बाहर घुमाने ले जाउंगा, वो खुश थी बहुत। इस दौरान, इरा से किए वादे के मुताबिक मैं सेन साहब के ड्राइवर को कई बार वापस लौटा चुका था। लेकिन दो दिन पहले, जब वो आखिरी बार आया था तो एक कागज़ लेकर आया था – “भिजवाया है बिटिया ने...” कहकर कागज़ थमाकर चला गया था। उस लिफ़ाफे में ख़त था, जिसकी तहों में वो सफेद फूल भी था। मेरे बैग में रखा वो ख़त मैं अबतक न जाने कितनी बार पढ़ चुका था। उसमें लिखा था -

“मौत के बाद क्या होता है, नहीं पता, लेकिन जो भी होगा, इससे कम भयानक होगा। ऐठी हुए रंगें फटती हुई लगती हैं। सांस सीने में अटक जाती है, दर्द जिस्म में बारूद की तरह यहां-वहां फटता है, लेकिन जानते हैं इन सब तकलीफों में सबसे बड़ी तकलीफ़ आपका न होना है। एक मरती हुई प्रेमिका की आखिरी ख्वाहिश पूरी कर जाइये। आइये कि टैगोर की वो आख़िरी कविता सुननी है मुझे...और हां, एक आखिरी ख्वाहिश और, वो वक्त जब रूह मेरे जिस्म से निकल रही होगी, तब एक बार... अपने प्रेम का सबूत दे दीजिएगा, एक बार। सिर्फ एक बार, मेरे माथे को अपने होठों से चूम लीजिएगा, आपकी कसम फिर जी उठूंगी। आपकी मरती हुई प्रेमिका – तोशी सेन”

“चले फिर ? मैं तो हो गई तैयार...” इरावती की आवाज़ से मेरा ध्यान टूटा तो मैंने कागज़ पीछे छिपाते हुए हड़बड़ाकर कहा “आ..हां” हां चलो... बुझे मन से मैं तैयार हुआ और घर के बाहर आकर कुंडी लगाने लगा। मैंने तय कर लिया था कि कुछ भी हो जाए मैं नहीं जाऊंगा। लेकिन ठीक उसी वक्त एक आवाज़ से चौंक गया...

“डॉक साब” मैंने पलटकर देखा तो वही ड्राइवर था, “तोशी बिटिया...” कहते-कहते वो रुक गया... “क्या हुआ उसे.. क्या हुआ, बोलो” मैंने उसके कंधे पकड़कर झिंझोड़ते हुए कहा तो उसने जवाब दिया, “बस नाज़ुक वखत है साहब, चल लीजिए”

इरावती की नज़रे मुझ पर गड़ी थीं कि अब मैं क्या करुंगा। मैं वक्त के उस दोराहे पर था जहां मुझे फ़ैसला लेना था। मैंने एक पल के लिए सोचा और इरावती से कहा “इरा मैं... मैं” इससे ज़्यादा कुछ कह न सका, अचानक मैं मुड़ा और ड्राइवर से कहा “चलिए, मैं चलता हूं...”

इरावती दरवाज़े पर खड़ी रही, ख़ामोश, बेलफ्ज़ सी। और मैं गाड़ी की पिछली सीट पर बैठा तोशी के घर की तरफ़ चला जा रहा था। आंखों में आंसू, मन में बेताबी लिए, मेरी मुट्ठियां कसी थीं।

कार तोशी के घर के पास पहुंची तो मैं फुर्सी से कार से बाहर निकला और हड़बड़ाया हुआ सेन साब के बंग्ले में दाखिल हो गया। तेज़ी से तोशी के कमरे की तरफ भागा। “तोशी...” उस सफेद पर्दों वाले कमरे के बड़े दरवाज़ों को ढकेलते हुए मैंने आवाज़ लगाई। तोशी सामने थी, जिस्म ठंडा, चेहरा डूबा और आंखे चढ़ी हुई। “कुछ नहीं होगा तुम्हें... देखो मैं आ गया, देखो” उसका सर अपनी गोद में लेते हुए मैंने भरे गले से कहा तो उसने पकड़ कस ली। वो जाने क्या कहना चाहती थी जो कह नहीं पा रही थी। उसकी ऐंठी हुई ज़बान से लफ्ज़ निकल नहीं रहे थे।

“मुझे माफ़ कर दो तोशी, मैं आना चाहता था लेकिन...” मैंने आस्तीन से आंसू पोछते हुए कहा और उससे माफी मांगता रहा। लेकिन कुछ वक्त ही गुज़रा था कि अचानक तोशी ने एक ज़ोर का झटका लिया जैसे उसे बिल्कुल सांस न आ रही हो... “तोशी.. तोशी, उठो... तुम नहीं जा सकती इस तरह... मैं... मैं... इंजेक्शन देता हूं तुमको...” कहते हुए मैंने इधर-उधर देखा तो याद आया कि हड़बड़ी में बैग तो मैं लाया ही नहीं। तोशी तड़प रही थी। मैंने गुस्से में दीवार पर हाथ मारा और सर पकड़कर बैठ गया। तोशी की नसें उभरीं जा रही थी। वो कांप रही थी। मैं उसका हाथ थामें बेबसी से उसे देखते हुए रो रहा था। अचानक उसकी आंखे पलटने लगीं, मैं समझ नहीं पा रहा था कि क्या करूं... सिवाए उसे दर्द की उस हद से गुज़रते हुए देखने के कोई चारा नहीं था।

तभी एक आवाज़ से मैं चौंका। पलटकर देखा तो कमरे का दरवाज़ा किसी ने खोला था। देखा तो मैं हैरान रह गया। हाथ में बैग लिए इरावती खड़ी थी। “इरा?” मैं बुदबुदाया

मैंने देखा कि उसके दूसरे हाथ में तोशी का वो ख़त था जो मैं हड़बड़ी में वहीं छोड़ आया था। उसने सब पढ़ लिया था। लेकिन फिर भी वो मदद के लिए आई थी। वो आगे आई और बैग मुझे थमाकर पीछे वाली दीवार से सट कर खड़ी हो गई। मैंने जल्दी से बैग खोला, इंजेक्शन निकालकर सिरेंज में भरा और तोशी की बांह पर लगाने की कोशिश की, लेकिन आज फिर मेरे हाथ कांप रहे थे। मेरे कांपते हाथों के देखकर पीछे खड़ी इरावती की आंखे डबडबा गईं। मैंने बामुश्किल इंजेक्शन लगाया।

“तोशी, तोशी..” मैंने उसके गाल थपकते हुए कहा लेकिन कोई जवाब नहीं आया.. नब्ज़ अभी चल रही थी। मैं नब्ज़ देख ही रहा था कि कमरे में इरा की आवाज़ गूंजी। मैंने पलटकर देखा तो टैगोर की किताब का आखिरी पन्ना खोले वो पढ़ रही थी।

“प्यार आता है अपनी स्वर्गवासी छायाओं के साथ फिर भी ना जाने क्यों हमें अस्तित्व को निगलते इस कोहरे की तलाश रहती है...”

कविता ख़त्म हुई तो कमरे में ख़ामोशी थी। तोशी का जिस्म अकड़ने लगा था, दर्द चेहरे पर दिख रहा था। इरावती मेरे पास आई और मुझे एक इशारा किया। वो इशारा पाकर मेरा ज़हन कांप गया। उसने कहा कि मैं चूम लूं तोशी का माथा, एक आखिरी बार.. यही तो लिखा था उसने अपने ख़त में। मैंने कुछ पल इरा को देखा और फिर मैं झुका तोशी के चेहरे की तरफ, और उसके माथे पर मैंने होंठ रख दिये। इरा गौर से देखती रही कि मेरे आंसू लुढ़क कर तोशी के सुन्न चेहरे पर गिर रहे थे।

और फिर मैंने देखा, तोशी के चेहरे पर आई एक चुटकी भर मुस्कुहाट। उसके सूखे होठों की दरारे ज़रा सी फैलीं और फिर... वापस एक हिचकी के साथ... नब्ज़ ठहर गई।

कमरा अब बिल्कुल खामोश था। मेरी नज़र सफेद फूलों वाले उस पौधे पर पड़ी, जिसका एक आखिरी फूल मेरे लिए अब भी महक रहा था, मेरी थोड़ी सी बेवफाई का आखिरी सबूत बनकर।
